 1 
İsmayıl Qarayev 
 
 
 
 
A Ş İ Q L Ə R 
 
 
 
 
 
 
 
 
 
 2 
 Limandan səhərə yaxın ayrılan gəmi açıq dənizdə idi. 
Günəş dənizin fonuna topalaşmış buludların içindən yenicə 
sıyrılıb çıxırdı. Qarşıdan xəzri əsirdi. Kiçik ləpələr bitib-
tükənməz nağılını gəminin qulağına pıçıldayırdı. Bir dəstə 
qağayı qırıldaşa-qırıldaşa gəmini müşaət edirdi. Gah onlar 
gəmini, gah da gəmi onları arxada qoyurdu. Suitiləri gəmiylə 
gizlənqaç oynayırdı. Gəmi yaxınlaşanda batır, gəmi uzaqlaşanda 
üzə çıxır, başlarını sirkələyib qulaqlarını çırparaq səsləşirdilər. 
Sanki oyunda onlara uduzan gəmiyə gülürdülər. Sahil boyu 
sıralanmış boynubükük dağların başı bəyaz buludlarla 
örtülmüşdü. Dağların ətəklərindəki meşəliklər yerin sinəsinə 
göydən düşmüş ala-tala ləkəni xatırladırdı. Meşənin ucqarında 
görünən şəhərciyin ağ evləri arxac yerində cücərmiş yüzlərlə 
göbələyə oxşayırdı. Şəhərcikdən dəniz kənarına bir ağ yol 
uzanırdı. Həmin yolla şəhərə dırmanan çəhrayı bir minik maşını 
torpaqda sürünən yaz böcəyinə bənzəyirdi. Qəzənfər dənizə 
vurulmuşdu. Ona elə gəlirdi ki, gəmidən çıxsa-balıq quruda tez 
ölən kimi – sahildə işləyə bilməz, dincliyi, rahatlığı olmaz, 
sahilin heç bir işi, heç bir əyləncəsi onun ruhunu oxşaya bilməz. 
Təbiətin heç zaman yatmayan, kükrəyən, sakit çağlarında belə 
tənbəl-tənbəl enib-qalxan bu narahat qəlbində yaşamağa lap 
uşaqlıqdan alışmışdı. Bəlkə də qəlbin çırpıntıları bir gün onu 
məhv edəcəkdi. Lakin o belə bir əcələ, təslim olmağı ağlına 
gətirmirdi. Göyərtədə durub dəqiqələrlə həyatın bu geniş, 
həyatın bu dərin ürəyinin döyüntülərinə maraqla tamaşa etdiyi 
üçün gəmidə ona «Dəniz məcnunu» adı vermişdilər. Kapitan 
Təyyarın istehzası olmasaydı Qəzənfərin gözləri sulardan indi 
də yığılmazdı.  
– Qeys, Leyli necə, bu gün çoxmu füsunkardır?  
– Dedikcə.  
– Rəssam olsaydın tablolar yaradardın ki, ha-a-a...  
– Tayı-bərabəri olmazdı, hə?  
– O asılı olardı sənin fırçanın qüdrətindən.  
 3 
– Məncə dənizdə gördüklərimi həqiqi halında yaratmağa 
heç bir fırçanın qüdrəti çatmaz. Bu aləmin...  
– Yaxşı, yaxşı, uzun danışma, get nahar elə, qırx dəqiqədən 
sonra növbədə dayanmalısan. Unutmusan?  
– Baş üstə. Aşpaz arvadın məzuniyyətə getdiyindən, onun 
yerinə bir qızın göndərildiyindən Qəzənfərin xəbəri yox idi. O, 
qızı görüb salonun qapısı ağzında ayaq saxladı. Qız, xələtin 
önünü arxasına geyindiyindən onun kürəkləri açıq qalmışdı. O 
əsgiylə qalaylı mis çaynikin çölünü silirdi. Bir hörüyə yığdığı 
qızılı saçdarı başının hərəkətinə uyğun olaraq gah sağ, gah da 
sol çiyninə düşürdü. Paxlavavari sırğaları yırğalanıb onun 
boyun-boğazından öpürdü. Qız kambuza keçmək üçün geri 
qanrılanda səmavi gözlər Qəzənfəri çaşdırdı. O adət naminə 
qızla salamlaşmağı unutdu, geri çəkilib ona yol verdi. Bu iltifat 
Qəzənfərin iradəsindən kənar bir ehtiram idi. O öz-özlüyündə bu 
barədə düşünməmişdi. Qız gülümsündü. Onun təbəssümlə 
süzülüb kiçilən gözləri Qəzənfərin qalan ağlını da başından aldı.  
– Sabahınız xeyir – deyə o Qəzənfərə əlini uzatdı  
– Aliyə. Qəzənfər heç nə demədən çaşqınlıq içində qızın 
pambıq kimi yumşaq ağ əlini sıxdı. Bu an onun gözləri heç nəyi 
görmədi. Qəzənfərin gözlərini təsadüf dumanı örtmüş, 
qulaqlarını nəqafil heyrət batırmışdı. Onun dili Aliyə kambuza 
girəndən sonra açıldı: 
– Qəzənfər. Pilətənin fısıltısı və gurultusundan Aliyə 
Qəzənfərin səsini eşidə bilmədi. Qəzənfər çirkli iş paltarında 
salona girib nahar eləməyə utandı, tez kayutuna gedib tər-təmiz 
geyindi. Qayıdıb gələndə salonda motorçu Əmiri gördü. O da iş 
paltarında idi; yönü kambuza oturmuşdu. Kambuzun içində 
əlüzyuyana doğru tumboçkadan qab-qacaq çıxaran, peroq kəsib 
nimçələrə qoyan, pilətənin üstündə qaynayan qazana ət parçaları 
kəsib atan Aliyəyə baxırdı. Həm də necə? Əlaçı olsa beş, on göz 
də özgədən borc alardı. Kofe onun qabağında buğlana-buğlana 
qalmışdı. Aliyə o yan-bu yan gedib gəldikcə o da bədənini sağa, 
sola əyir, boğazını irəli uzadıb qızı nəzərlərilə təqib edirdi. 
 4 
Qəzənfər onun hərəkətlərini axıracan oğrun-oğrun izləyərək 
sinəsindən qopan şaqraq gülüşü saxlaya bilmədi. Əmir oğurluq 
elədiyi zaman üstü qəfildən alınan adam kimi diksinib 
bədheybət səs çıxartdı. Sonra fincanı qapıb kofeni içməyə 
başladı. Lakin düz içə bilmədi. Kofe ağzının yanlarından 
sinəsiaşağı süzələndi. Qəzənfər buna daha da bərkdən güldü. 
Əmir cibindən cındır çıxarıb yaxasını siləndə Aliyə də 
Qəzənfərin peroq payını götürüb salona getdi.  
– Nəyə gülürsünüz? Gülən Qəzənfər, pərt olan isə Əmir idi. 
Onların heç biri dillənmədi. Əmir cavab vermək iqtidarında 
deyildi, o qulaqlarının dibinəcən qızarmışdı. Hər iki gicgahından 
sıçrayan bir damcı tər yanaqlarıaşağı sürüşüb bir cüt muncuq 
kimi çənəsinin altından asılmışdı. Qəzənfər də ki, bu sevməli 
qıza yalan söyləyə bilməyib etinasızlığın xilaskarlığına sığınıb 
kofeni içirdi.  
– Gülməli bir şey varsa, deyin mən də gülüm. Qəzənfər 
Aliyənin incidiyini duyub tələsik, həm də ciddi bir tövrlə:  
– Allah eləməsin, – dedi.  
– Xoflu adam hər şeyi özünə götürər. Bağışlayın sözüm pis 
çıxdı, nabələd adam əvəzinə xoflu sözünü işlətdim. Nabələd 
adamlar, yəni...  
– Qəzənfər fikrini izah etməkdə çətinlik çəkdi. Bu da 
Aliyənin küskün gözlərinə baxanda baş verdi.  
– Allah eləməsin sizə gülək. Korluğunuz yox, keçəlliyiniz 
də heç yox. Əmir kofeni üstünə dağıtdı, ona gülüşürdük.  
– Eybi yoxdur, mən öz payımı ona verərəm, – deyə Aliyə 
yenidən gülümsəyərək Əmirə ikinci dəfə kofe süzüb verdi.  
– Elə buna gülürdünüzsə... Aliyə kambuza gedəndən sonra 
Əmir Qəzənfərə elə bir sərt nəzərlə baxdı ki, elə bil dostu onu 
heç nədən ötrü yüz adamın qarşısında biabır eləmişdi.  
– Nəyə gülürsən, arsız-arsız!  
– Adam görməmisən, niyə elə baxırdın? Aliyə yenə də 
salona gəldi. Onların mübahisəsi kəsildi. Dinməz-söyləməz 
nahar eləyib salondan çıxmağa tələsdilər. Lakin Aliyənin səmavi 
 5 
gözlərindəki cazibə onları ləngitməli oldu. Onlar kofeni 
Aliyənin yanında içə bilmirdilər. Özlərini ədəbli aparmaq 
duyğuları onları sıxırdı. Loğma ötəndə Qəzənfərin boğazı 
quruldadığı kimi, kofe içəndə də Əmirin dodaqları fışıltı saldı. 
Bu da utanıb özlərini qısanda əmələ gəlirdi. Ona görə də 
çənəlik, dişlik bir işi olmayan peroqu çeynəyə-çeynəyə bir-
birinə baxıb gözlərini döyürdülər. Aliyə də salondan tez çıxana 
oxşamırdı. Onlarla işi vardı. O da gözləyirdi ki, onları loğmanı 
udandan sonra danışdırsın. Lakin nə Aliyə gözlərini onlardan 
çəkir, nə də onlar sıxıntıdan qurtarırdılar. Aliyə narahat idi, 
tələsirdi, tez-tez kambuza boylanırdı. Yəqin ki, soğançanın 
yanacağından qorxurdu. O çox gözləyə bilmədi nəhayət, 
dilləndi.  
– Günortaya nə istəyirsiniz? Kotlet, bozartma, yoxsa, tava-
kabab? Qəzənfərlə Əmir əllərilə ağızlarını örtüb loğmanı 
boğula-boğula uddular. Bir-birinə çiyin vurub, göz ağardıb 
«gülmə» dedilər. Ancaq dodaqlarını iradəyə tabe edə bilmədilər, 
hırıldaşdılar.  
– Qəribə oğlanlarsınız. – deyə Aliyə incik səslə gileyləndi.  
– Keçəl baxar güzgüyə, adını qoyar özgəyə. Onlar özlərini 
yığışdırdılar. Əvvəlcə Qəzənfər özünü təmizə çıxarmağa çalışdı:  
– Bu nə sözdür! Allah eləməsin! Şeytan qəlbimə çoxdan 
dolmuşdu, sizin yanınızda özümü saxlaya bilmədim. Üzr 
istəyirəm. Özüm ölüm ki, ayrı şeyə gülürdük. Gülməyim tutanda 
səsimi yas yerində də boğa bilmirəm. Buna görə də məni 
öldürəcəksinizsə, buyurun, canım da qurbandır sizə. Aliyə öz-
özünə: «Sözə bax! Canımda da qurbandır sizə.» Deyirdilər 
dənizçilər sırtıq olur, inanmırdım. Tanımadığı adama öz əzizi 
kimi canını necə qurban eləyir!? Sənin başınçün! Xırda biç, 
sonra parçadan çatmaz şalvarsız qalarsan!» Əmir də bəraət 
qazanmaq istədi:  
– Məni bu azarı güclü gəlmiş güldürdü. Bağışlayın, bəyəm 
sizin elə bir eybiniz var ki, biz ona gülək!? Aliyə hiddətləndi, 
onları çəp-çəp süzərək üz çevirib: «Canınçün! Sizin ağzınız 
 6 
düyü yayması bişirər, ət xörəyi yox! Mənə deyən gərək: ay 
axmaq, öz kefin nə istəyir onu da bişir də. Gedib onları niyə 
adam yerinə qoyursan ki, iştahı özgədə olanlar da sənə lağ 
eləyir.» Aliyə küsüb kambuza gedən kimi onlar hırıldaşıb 
ürəklərini boşaltdılar, kofeni içdilər, salondan çıxdılar, geri 
boylandılar, sonra davamlı nəzərlərlə bir-birini süzüb 
həmişəkindən fərqli olaraq xudahafisləşmədən, salamatlaşmadan 
ayrıldılar. Əmir trapla aşağı -maşın şöbəsinə sürüşdü. Qəzənfər 
isə yuxarı-şturman rubqasına yollandı. Vəziyyətin məcburiyyəti 
olmasaydı heç biri bu gün işə çıxmaz, ürəkləri deyənə qulaq 
asar, gözləri görəndən uzaqlaşmazdılar. Onların ikisini də Aliyə 
ilə barışmaq arzusu deyil, nəsə ondan da şirin bir şey dala 
dartırdı. 2. Günorta vaxtı idi. Qəzənfərlə Əmir növbəni təhvil 
vermiş, çörək-xörək yeyib hər kəs öz çarpayısına uzanmışdı. 
Onlar adətən işdən sonra ya yatır, ya kitab oxuyur, ya da qırmızı 
guşədə nərd, şaxmat oynayırdılar. Lakin onlarda bu gün nəinki 
əylənməyə, bir məşğuliyyət tapıb vaxt keçirməyə, hətta işləməyə 
də həvəs yox idi. Günortayacan da könülsüz işləmişdilər. 
Gördükləri işlərdən özlərinin də xoşu gəlməmişdi. Həmişə od, 
alov parçası kimi tərpənən cavanların indi ikisi də tənbəlləşmiş, 
süstləşmişdilər. Onlar məhzun idilər. Gözləri yol çəkir, dinib-
danışmır, əllərini boyunları arxasında daraqlayıb dalğınlıqla 
düşünürdülər. Gəminin ürək döyüntüləri sayılan mühərriklərin 
gumbultusu onların üz əzələlərini, qollarının qom ətini, 
üzərlərinə saldıqları mələfələri titrədir, çarpayını sirkələyib onun 
ağırlıq düşmüş yayını cırıldadır. Gəmi azacıq ləngər 
vurduğundan dairəvi illüminatorlardan içəri düşən günəş şüaları 
qapının başı ilə ayağı arasında sürünür, dolanıb dövr edirdi. 
Kambuz onların kayutu üzərindəki mərtəbə olduğundan 
Aliyənin yuyub sivirmələri yığdığı çəngəl-bıçaqların cingiltisi, 
qazanların danqıltısı, ayaqqabıların tık-tuku eşidilirdi. Onlara nə 
kambuzdan gələn müxtəlif səslər, nə Aliyənin yerişi, nə də sağa, 
sola burulan sükan çarxlarının çax-çuxu, iniltisi, fəryadı mane 
olurdu. Onlar öz fikir-xəyal aləmlərində idilər. Onların ikisi də 
 7 
mühakiməyə başlamışdılar. Hər kəs öz ürəyində Aliyənin kimə 
qarşı necə münasibət bəslədiyinə müxtəlif mənalar verirdi. 
Qəzənfər ürəyində deyirdi: «Aliyə Əmirin nimçəsini borşla 
ağzınacan doldurmuşdu, mənimkini yarıyacan. Onun qabına 
bozartmanın yağlı tikələrini qoymuşdu, mənimkinə yavanını. 
Əmirə buludun təzə çörək yığılan tərəfini çevirmişdi, mənə 
boyatını. Eh, mən də yaman xırdaçıyam ha. Onda nə təqsir var! 
Günah çömçədədir. Bəyəm çömçə qazana özbaşına girib xörək 
çıxardır?» Onu xörəklə doldurub nimçələrə tökən əl ürəkdən su 
içmirmi?! Birinin payını çox, digərinkini az eləyən ürəkdir. Belə 
deyilsə, Aliyə payın çoxunu niyə mənə vermədi?! Bunlar bir-
birinə nə tez bənd oldular? Bu tezlikdə də sevişmək olarmı? 
Aliyə ikimizdən də inciməmişdimi? İkimiz də işə bir gedib, 
işdən bir qayıdıb, salona da bir gəlmədikmi? O, haçan fürsət 
tapıb Aliyə ilə barışdı? Görünür bayaqkı hırıldaşmanın günahını 
yoğurub təkcə mənim boynuma qoyub. Belə olmasa Aliyə ona 
doğma, mənə isə ögey, yetim payı verməzdi. Əmir yəni belə 
oğlandır? Üç il bir gəmidə işlədiyim, bir kayutda yaşadığım, bir 
süfrədə çörək yediyim adamı tanımamışam?» Əmir isə öz-özünə 
belə fikirləşirdi: «Aliyə, məni qarınqulu hesab eləyir. Mən gərək 
xörəyin hamısını yeməyəydim. Hər xörəkdən bir az saxlamalı 
idim. Mən səfeh də ona baxa-baxa xörəyi elə iştahla yedim ki, 
heç bilmirəm o bir elə su-sel qarnımın harasında yerləşdi. Özgə 
vədə iki qaşıq artıq yeyəndə qarnım köpür, öldüm-öldümə 
düşürdüm, indi az da olsa məni incitmədi. Elə bil iki tatın 
xörəyini mən yeməmişəm. Şam yeməyində gərək Aliyəyə 
deyəm ki, mənim payımı az eləsin. Yox, demək lazım deyil, qoy 
nə qədər gətirir gətirsin. Yediyimi yeyərəm, qalanı da qalar. Bu 
ədəbsizlikdir, belə olmaz, qabda xörək qaytarmazlar. Deyəsən, 
Qəzənfər Aliyənin xoşuna gəlib. Bəyənməsə nimçəni onun 
qabağına ehtiyatla, yavaşca, mənimkinə isə göyün bir qatından 
tappıltı ilə qoymazdı. Qəzənfər göyçəkdir, sevilər. Həm də bir 
saat sükanı idarə edəndə yarım saat da göyərtədə, kurilkada, kefi 
harda istəsə orda veyillənə bilir. Yəqin vaxt tapıb Aliyə ilə 
 8 
danışıb, ona tez-tez baxıb gülümsünməsindən belə başa 
düşürəm. Qəzənfərə nə var! Mən deyiləm ki, dörd saat ərzində 
mexanikdən iki dəfə icazə alıb papiros çəkməyə gələ, onda da 
beş dəqiqədən artıq ləngiyə bilməyə. Belə gözəl qızın canına 
şəhərdə yel dəyməyə qoymazdılar, çoxdan qapazlardılar. Yəqin 
pozğunun, ağıldan yüngülün biridir. O, burda birini tələyə 
salmağa gəlib. Nə bilim, bəlkə də, düz fikirləşmirəm. 
Şəhərdəkilərlə kef çəkib yorulandan sonra gəmidə işləməyə 
gələn, özünü bir məlakə kimi tanıdıb dənizçiyə ərə gedən qızlar 
görmüşəm. Aliyə pis qıza oxşamır. Gözləri neçəyə desən dəyər. 
Yanaqları ilə dodaqları qızıl gülü utandırır. Buxağı, sinəsi 
aşıqlar demişkən, xəstəni sağaldır. Baldırdan-başdan, beldən-
buxundan da təndürüstdür. Gözəliyi kimi xasiyyəti də eyibsiz 
olsa bəxtiyardır. Ona heyfim gəlir. Qorxuram Qəzənfər kefini 
çəkib, səfasını sürəndən sonra deyə: xoş gəldin. Aliyə mənim 
olsa – əxlaqı təmizdirsə – onu elə saxlaram, daha nə deyim. 
Oğlanlar sevdikləri qıza sahib olana kimi çox şey vəd edirlər. 
Elə ki, canlarının alovunu söndürdülər, olurlar süst-müst. Söz 
dillərindən kəlbətinlə qoparılır, təbəssüm üzlərinə zorla 
yapışdırılır. Mən elələrindən olmaram. Xəstələnəndə qayğısına 
qalar, ev işlərində ona kömək edərəm. Mənimlə yaşamağa 
başlayıb, həyat qurandan sonra çirkinləşsə də, şikəst olsa da onu 
yenə əvvəlki həvəslə, ehtirasla sevərəm. Qəzənfərdən bunları 
gözləmək olarmı? O, arvadxasiyyət adamdır, tez sevib, tez də 
unuda bilir.» Onlar köks ötürüb ikisi də üzünü divara çevirdi.  
– Əmir niyə yatmırsan? Əmir əsnədi, oturub gərnəşdi.  
– Yuxum gəlmir. Mən gedim bir papiros çəkim. Qəzənfərə 
elə gəldi ki, Əmir kurilka bəhanəsilə Aliyənin yanına gedir.  
– Dur qapını daldan bağla, burda çək. Əmir şalvarını 
geyinə-geyinə:  
– Nə danışırsan! – dedi.  
– Birinci dərəcəli yük daşıyan gəminin kayutunda papiros 
çəkmək olar!? Kayut benzin qazı ilə doludur, hiss eləmirsənmi?! 
Qəzənfər dikəlib çarəsizliklə bildirdi:  
 9 
– Yaxşı onda qapını açıq qoy, ürəyim yaman darıxır. Əmir 
kurilkaya gedəndən xeyli sonra Qəzənfər Aliyənin səsini eşitdi. 
Ona elə gəldi ki, Aliyə Əmirlə danışır. Ona görə də şalvarını tez-
tələsik qılçalarına taxdı, əldəqayırma taxta ayaqqabılarını 
ayaqlarına aldı, kəmərini bağlaya-bağlaya karidora, trapa sarı 
yüyürdü. Koridorun döşəməsi də, trapın pillələri də dəmirdən 
olduğundan taxta ayaqqabılar gəmidə tap-tup saldı ki, elə bil 
Qəzənfəri qovan vardı. Qabları yuya-yuya astadan zümzümə 
edən Aliyə adam qorxudan bu tap-tupa başını qapıdan çölə 
çıxartdı. Rəngi ağarmış, təngənəfəs olmuş Qəzənfəri görcək 
sarsıldı. Aliyə elə güman etdi ki, bozartmanın ətini həl 
bişirmədiyinə görəmi, ya da «borş» – danmı Qəzənfər 
zəhərlənməyə başlayıb. – Qusmamısan? Ürəyin bulanmır? 
Sancılanmamısan? Qəzənfər eşitmirmiş kimi Aliyənin çiyinləri 
üzərindən kambuza boylandı. Aliyə təlaş içində xəbər aldı: – 
Qəzənfər, eşitmirsən? Qəzənfər gülümsəyərək ağar-ağır dala 
çevrildi və trapla aşağa endi. Aliyənin solğun yanaqları allandı, 
şiddətlə döyünən ürəyi sakitləşdi, bədənini xoş bir istilik bürüdü. 
O göyərtəyə çıxıb özünü sərin yay mehinə verdi. «Yaxşı 
qurtardım. Bəs, o, məni niyə qanürək elədi?» Bu pıçıltıdan, bu 
cavabsız sualdan sonra Aliyənin qaşları çatıldı, səmavi gözləri 
yerlə göyün – iki mavi ənginliyin uzaqlarda öpüşən intəhasız 
dərinliklərinə dikildi. Əmir kurilkada oturub papiros çəkir, 
xəyalında möhkəmlənməyən öz şəxsi fikirləri içində eşələnirdi. 
Düşüncələrim o qədər çox idi ki, onların əhəmiyyətlisini seçə 
bilmirdim. Öz parlaqlığı ilə diqqətini cəlb edən xəyal bir 
baxışda, bir müşahidədə solğunlaşır, yeni təsəvvürlər yaranır, 
onlar da öz qiymətini tezcə itirib yenisilə əvəz olunurdu. Gah 
bu, gah da digər təəssürat Əmiri əlvan görünüşlərilə aldadır, onu 
öz qoynuna mehribanlıqla, nəvazişlə alır, sonra isə bu 
əmniyyətlərin hamısı bircə qasırğa ilə qovulurdu. O həvəsdən, 
nəşədən xumarlananda heç bir şübhə, inamsızlıq zərbəsinə ümid 
müqavimətilə cavab verə bilməyəcək varlığı heydən düşür, 
bayğınlaşırdı. Əmirin alışdırdığı papirosun tüstüsü də keçirdiyi 
 10 
xülya böhranlarına uyğun olaraq bəzən titrəyir, bəzən də sakit 
axınla illyüminatorlara sarı sürünürdü. «Mən bayaq elə 
fikirləşirdim ki, Aliyə aldadılmış qızdır. – deyə o düşünürdü. – 
Nə bilim, bəlkə də elədir. Amma o, birinin hərarətilə 
soldurulmuş gülə oxşamır. Aliyə bahar qönçəsidir. Mənim gözəl 
qızlara nədənsə yazığım gəlir. Elə bil onlara üz verəcək 
bədbəxtliklərin acı iztirablarını qabaqcadan duyub, narahat 
oluram. Oğlanların taleyi isə məni o qədər də düşündürmür. Bu 
duyğu məndə bəlkə də, üç bacım olduğuna görə yaranmışdır. 
Mən öz doğma bacılarımın aldadılıb alçaldılmasına dözə 
bilmədiyim kimi, başqa qızların da həyatının pozulmasına razı 
olmaram. Bir dəqiqəliyə fərz edim ki, öz bacımın başına kələk 
açıblar. Hirslənərəmmi? Buna söz yox! O naqis oğlan əlimə o 
məqamda düşsə ona neynərəm? Əlimdən gələn hər şeyi! Biz öz 
bacımızın belə bir sadiq müdafiəçisi, təəssübkeşi olduğumuz 
halda nə üçün alçaq meyllərimiz öhdəsindən gələ bilməyək!? 
Doğru sözdür: ağıllı qızı yoldan çıxara bilməzlər. Bəs, nə üçün 
qızlardan həmişə iradəli, şüurlu olmağı tələb edib onları min 
fitnə-fellə aldadaraq məqsədə çatmaq xatirinə canını fəda 
etməyə hazır olduğunu müxtəlif əda və aktyor hərəkətilə 
bildirib, qızları inandıran oğlanları günahkar sanmayaq?! Qızları 
bədbəxt eləyən oğlanlara qarşı nifrətim o qədər güclüdür ki, 
dağların buz suları sinəmin üstündən illərlə axsa belə, yenə 
qəzəbimin odunu söndürə bilməz. – Əmir təkəbbürlə gülümsədi. 
Sönmüş papirosunu yandırdı. Tüstünü iştahla ciyərlərinə çəkib, 
qürurla havaya üfürdü. Qılçasını qılçasının üstündən aşırıb 
ayağını yırğaladı. Səsini yoxlayırmış kimi öskürdü. Gicişmədiyi 
halda boynunun dalını qaşıdı. Əlinin arxasını sifətilə yuxarı 
sürüyüb üzünün tüklənib-tüklənmədiyini yoxladı. Əmirin 
gözləri də parıldayırdı. Onun nəzərlərində, sifətində, 
dodaqlarında bayaqkı ifadələr yox idi. İndi o simada öz 
tərəqqisinə, öz səadətinə vurğun adamın məftuniyyətinə oxşar 
məstanə sevinclər axışırdı. Lakin yavaş-yavaş bərpa olunmuş bu 
əlamətlər, bu ruhi vəziyyət tədriclə öz yerini təəssüf ifadələrinə 
 11 
verdi. Əmirin siması dəyişdi, gözlərindəki parıltı sönükləşdi, 
sifəti sallanıb uzandı, dodaqları büzülüb kiçildi. – Qəzənfərdə bu 
duyğuları yaratmaq çətindir, çünki onun bacısı yoxdur. Bacı 
namusunu çiyinlərində daşımayan bir adamdan başqa qızlara 
qarşı hərəkətlərində insaflı, vicdanlı olmağı tələb etmək!? Bacısı 
olmayan bacı qədri bilərmi?! Qəzənfərə desəm ki, Aliyə ilə 
evlənmək fikrin yoxdursa, onu başqalarına söz yeri, söhbət 
mövzusu eləmə. Görəsən, nə cavab verər? Özgə vədə soruşsam 
o ağlına ayrı şey gətirməzdi. İndi elə biləcək ki, özümə yol 
açmaq, öz məqsədimi eyhamla ona çatdırmaq istəyirəm. Yaxşısı 
budur susum, dillənməyim. Qəzənfərin pis niyyətdə olduğunu 
duyanda onu danlaram. Qızdan əl çəkməsə Aliyəni xəbərdar 
edərəm. Qızları pis niyyətlilərdən qorumaq lazımdır. Axı, 
mənim də bacım var. Bacının namusu ləkələnincə qardaşa 
havayı bir güllə dəysə yaxşıdır.» Qəzənfər kurilkaya girdi. O, 
Aliyəyə qorxu, ürək döyüntüsü vermişsə özü də sarsılmış, 
peşmançılıqdan möhkəmcə tərləmişdi. Onun başının seyrək sarı 
tükləri sudan çıxarılmış qarğıdalı saçaqları kimi islanmışdı. 
Üzünə də elə bil su çilənmişdi. Avazımış sifətindəki damcılar 
tərə oxşamırdı.  
– Bayaqdan bəri elə bircə papiros çəkmisən? – deyə o 
qayğı, maraq, təəccüb xatirinə deyil, günahkarcasına dilləndi – 
zəhmət olmasa birini də mənə ver.  
– Ağzını acı eləmə. Əmirin papirosamı, yoxsa Qəzənfərin 
canınamı heyfi gəlirdi?  
– Sənin ağzın acı olanda yaxşıdır, mənimki pis!?  
– Belə-belə öyrənəcəksən.  
– Öyrənmərəm. Əmir ona bir papiros verdi. Qəzənfər yerini 
dəyişib Əmirlə üzbə-üz oturdu. Onlar bir-birinin üzünə baxa 
bilmirdilər. Əmir aşağı illüminatorlara boylananda, Qəzənfər 
yuxarı qapıya sarı vurnuxurdu. Elə bil haçansa küsüşmüş, bir 
məcburiyyət qarşısında qalıb qabaq-qabağa oturmuş, danışıb 
barışa bilmir, biri üzünü o yana döndərəndə, digəridə yönünü bu 
 12 
yana çevirdi. Qəzənfər ciyərlərinə gedən tüstüdən boğulub 
öskürdü.  
– Gözüm... öhə... kəlləmə... öhö.ö.ö... çıxdı. Qəzənfər 
papirosu çəlləyə atdı.  
– Əmir papirosu təzə öyrənəndə səni də belə öskürdürdü? 
Əmir başını yırğaladı: hə.  
– Bu, cana qəsd eləməkdir.  
– Özgəyə qəsd eləməkdən bu yaxşıdır.  
– Necə dedin?  
– Eşitmədinsə bir də deyim. – Əmir, – deyə Qəzənfər 
dostluğun pozulacağından qorxan adam ehtiyatlılığı ilə səsləndi. 
– özüm ölüm ki, bayaq mən sənə başqa mənada gülməmişəm. 
Tutalım elə-belə olub, sən mənə az gülmüsən? Uşaq deyilsən ki! 
Atmaca ilə danışmağı haçandan öyrənmisən?! Axı, biz bir-
birimizə yadındadırmı, lap çoxdan söz verdik ki, istər kiçik 
olsun, istər böyük, heç bir səhvimizin üstündən keçməyək, 
deyək, düzəldək, yadındadırmı? Əmir üzünü Qəzənfərə çevirdi. 
Onun dodaqları dartınırdı, gözlərində əsəbi bir çılğınlıq vardı. 
Qəzəb alovu onu yandırır. O bilmirdi qəlbinin vaxtından qabaq 
baş qaldırmış namünasib səsini necə boğsun. O bilmirdi 
oyanmış ürəyinin naqafil üsyanını nə ilə yatırtsın. Əmir 
söyləsinmi ki, Qəzənfər o qızı almayacaqsansa ona dəyib-
dolaşma, yazıqdır, bəlkə, birisilə xoşbəxt olacaq. Alacaqsansa... 
Əmir, Qəzənfərin etibarına inanmırdı. Özü də bu etiqad onda bu 
gün yaranmışdı. Sanki Əmirə belə bir əhvali-ruhiyyəni Aliyə 
gətirmişdi. Əmir indi məngənə arasında qalmış kimi sıxılırdı. 
Qəlbini didən bir duyğunun gücü, hökmü onu çaşdırmışdı. O 
kimi müdafiə etməlidir? Köhnə dostunumu, yoxsa, bu gün gəlib 
Əmirin qəlbinə anlaşılmaz hisslər axıdan tanımadığı bir qızmı? 
Müdafiəçiyə ehtiyac yoxdur. Qəzənfəri nigarançılıqdan 
qurtarmaq lazımdır. Ox atılmışdır, özü də hədəfə düz dəymişdir. 
Ancaq bu ox elə bir yaydan sıçramışdır ki, onu atanın özü belə, 
bunu nə məqsədlə elədiyini tam aydınlığı ilə dərk də bilmirdi.  
 13 
– Əmir, eşitmədin? – Başın haqqı elə-belə dedim, ağlına 
ayrı şey gəlməsin.  
– Təki elə olsun. – deyə Qəzənfər təsəlli tapmış adam kimi 
köksünü ötürdü. – Əmir onu bil ki, biz küsüb barışası olmasaq, 
mən bu gəmidə qalmaram. – Küsüşmərik. – Nədənsə, kefin 
yoxdur. – Heç özüm də bilmirəm.  
– Evdən təzə məktub almamısan? – Almışam. – Sağlıq-
salamatlıqdırmı? – Hı. Onlar indi sükutda qalmağı sevmirdilər. 
Bu sükunət onları sıxıntıya məhkum edirdi. İndiki səssizlik 
sanki qurğuşun olub onların göz qapaqlarından asılırdı. – Dur 
gedək yataq, – deyə Qəzənfər Əmirin qolundan tutdu. – Çaya bir 
saat qaldı. Bir saat da qənimətdir. – Yuxum gəlmir. – Uzanaq, 
yatmasaq da dincələk. – Sən get uzan, mən bir papiros da çəkib 
gəlirəm. – Yaxşı, çək qurtar bir yerdə gedək. – Məni gözləmə. – 
Gözləyəndə bəyəm bir şey itirirəm!? – Sənə dedim mənə görə 
yuxusuz qalma. Qəzənfər əlini Əmirin çiyninə qoydu: – Qalx 
gedək. Əmir çiynini onun əlinin altından acıqla qaçırtdı: – Sən 
nə lazımdır! Qəzənfər kənara çəkilib incik bir səslə: – Heç nə, – 
dedi, – getmirsən getmə. Qəzənfərin baxışları əvvəlki kimi 
təmiz deyildi. O nəzərlər Əmirə qabaqkı səmimiyyətlə 
dikilmirdi. O gözlər indi ləkəli, hiyləli idi. Əmiri də hirsləndirən 
həmin bu ifadələr oldu.  
– Dilin-ağzın varmı?! Sözü dillə söyləyərlər, əllə 
danışmazlar. – Belə oldu? – deyə Qəzənfər ona qəzəbli bir nəzər 
salıb ayağa qalxdı. – Qarnına azarın dolduğunu bilirəm, amma 
dostluqda bu yaxşı iş deyil. Əmir əlini yelləyib ona: «Cəhənnəm 
olub get, zəhləmi tökmə» işarəsi elədi. Qəzənfərin zəhərlənə 
biləcəyi qorxusu canından çıxmayan Aliyə, onların kal 
söhbətləri qurtaran zaman danışıq səsinə kurilkanın qarşısına 
gəlmiş, qapının qənşərində dayanmışdı. O elə güman etmişdi ki, 
Qəzənfər bayaq onun xətrinə dəymək istəməmiş, sancıya 
dözməyi gəmiyə təzə gələn qızın qanını qaraltmaqdan üstün 
tutmuşdu. Aliyə Qəzənfərin yaşadığı kayutu tanımırdı. 
Matroslar yaşayan kayutların hərəsinin ağzında bir az ayaq 
 14 
saxlayıb içəriyə qulaq asmış, qorxudan, təlaşdan şiddətlə 
çırpınan ürəyinin döyüntülərindən başqa bir səs eşitməmişdi. O 
qapıları bir-bir açıb içəri baxmaq istəmiş, lakin utanmışdı. Aliyə 
qapını döyüb matrosların birindən Qəzənfərin yaşadığı kayutu 
xəbər ala bilərdi. Ancaq ilk gündən gəmidə Qəzənfər axtaran 
qızın haqqında cürbə-cür dedi-qodular uydurulacağından 
qorxmuşdu. O qəzetə büküb bir banka qatıq gətirmişdi. Qatığı 
atılama qayırıb «zəhərlənən» Qəzənfərə içirəcəkdi. Aliyə 
kurilkadan çıxan Qəzənfərlə qarşılaşarkən sevindi. O, Qəzənfəri 
ayaq üstə görəcəyini güman etməmişdi. Aliyə elə fikirləşmişdi 
ki, Qəzənfər indi öldüm-öldümdədir. Qəzənfəri sancılanan, 
öyüyən, qusan vəziyyətdə təsəvvür edən qızın sıxıntıdan 
qurtarması onun canına can, qanına qan gətirdi. Aliyənin ürəyi 
də, qəlbi də fərəhlə, sevincə darlıq elədi. 
– Çox şükür. Qəzənfər onun kimə, nəyə dua elədiyini başa 
düşmədi. Elə bildi ki, kurilkadan qəfildən çıxması Aliyəni 
səksəndirmişdir. – Qorxdunuz? – Xeyir. – Bəs... Qəzənfər nəsə 
demək istədi, lakin bacarmadı. O əlbəttə təəssüflənəcəkdi: 
«Sizin gəldiyinizi bilsəydim səslənə-səslənə çıxardım.» – 
deyəcəkdi. Qəzənfərin nəzərləri Aliyəni səmavi gözlərindən 
onun allanmış yanaqlarında, düymə dodaqlarında, döyüntülü 
sinəsində dolanıb ayaqlarına sürüşdü. Aliyənin balaca ağ 
ayaqları üstü deşik-deşik sadə yay ayaqqabısının içində 
gizlənmişdi. O xələtini soyunub biçimli çəhrayı donunu 
geyinmişdi. Bu don onun mütənasib bədəninin qabarıq 
cizgilərini elə bir yaraşığa salmışdı ki, elə bil yüzlərlə sənətkarın 
birgə səyi sayəsində yaradılmış, «Bütün gözəlliklərin fövqündə 
duran qadın gözəlliyi – bakirə qız şəkli» idi. – İndi necəsiniz, 
yaxşısınızmı? Aliyənin səsi Qəzənfərin pərəstişkar nəzərlərini 
ayaqlarından ayırıb yuxarı qaldırdı. Qapının dalında durub 
onların danışıqlarını dinləyən Əmir qəzəblə deyinirdi: 
«Salondan iki saat bundan qabaq çıxmışıq hal-əhval tuturlar. 
Bircə gün bir-birini görməsələr lap qucaqlaşıb öpüşər, 
camaatdan da utanmazlar. Qızların bəzisinin heç bircə belə də 
 15 
ağlı yoxdur. Oğlandan sevirəm, sözünü eşidən kimi bilmirlər o 
məhəbbətə özlərini necə qurban versinlər. Kapitan Təyyar 
demişkən zəruri ehtiyac ödənilənədək ömrü olan o məhəbbətin 
haqqında qətiyyən fikirləşmirlər. Aliyə görəsən, niyə götür-qoy 
eləyə bilmir? O gərək öz-özünü düşünüb deyə ki, ey mənim 
yatmış ağlım hardasan, səhər məni görən oğlanın günorta eşq 
elan etməsi inandırıcıdırmı? Aliyə də Qəzənfər ağılda imiş. 
Aliyəyə yazığım gəlir, həyatı puç olacaq, gərək onu başa salam 
ki... Nə dərdimə qalıb, özgənin namusunu çəkən olmuşam!? 
Yox, evlərini tanısaydım Bakıya gələndə qardaşına deyərdim ki, 
bacın yolunu azmağa başlayıb, ona ağıl ver. Qardaşı soruşsa: nə 
eləyir? Cavabım nə olar? Aliyədə günah yoxdur, təqsirin çoxu 
Qəzənfərdədir. Məni yandırıb-yaxan onun kəmhövsələ 
olmasıdır. Səbrini basmır ki, görək qız özünü necə aparır, 
ağıldan, kamaldan, evdarlıqdan-zaddan nəyi var, nəyi yox. 
Atalar demişkən, əslində olan özünü dırnaqda göstərəcək.» Əmir 
mülahizələrini öz-özünə söyləyəndə qapının çölündə üz-üzə 
dayanan Qəzənfər gözlənilməz sualdan çaşmış, bunun dostluğa, 
yaxud sevildiyinə bir işarəmi olduğunu ayırd edə bilməmişdi, 
fikir-zikir etmiş, düşünüb-daşınmış, bunu aydınlaşdırmaqda aciz 
qalmışdı. – Yaxşıyam, sağ olun. Siz necəsiniz , babətsinizmi? – 
İndi mən də yaxşıyam. Amma bayax... Sizə qatıq gətirmişəm, 
özünüzü... mçsəniz pis olmaz. Qəzənfər yenə də üzdən getdi, 
dərinə enə bilmədi. Qəzənfərə elə gəldi ki, Aliyə ona pay 
gətirmişdir. O heç düşünməmişdi ki, hansı qız özgə bir şeylə də 
yox, qatıq payı ilə bir gündə ikicə dəfə gördüyü oğlanın yanına 
gələr! Onların arasında dostluq söhbəti olmuşdumu? Onlar bir-
birinin baxışını tutmuşdumu, bir-birinin gözlərində qərq 
olmuşdumu? – Payınız çox olsun! – deyə Qəzənfər əlini sinəsinə 
qoyub bədənini qabağa əyərək Aliyənin hörmətini minnətdar 
qəlbilə qəbul etdi. – İnciməyin, mən qatıq yeyən deyiləm. 
Amma onu ki, siz gətirmisiniz, zəhər də olsa içərəm. Əmir, isti 
hava dəyəndə ağrıları artan yanıq yaralarından yatan xəstə kimi 
darıxdı. Kürəklərini göynədən sızıltı yandırıcı giziltilə bütün 
 16 
bədənini dolandı. Alnına istilik gəldi. Boynunun dalı alışıb 
yanası oldu. Sanki orada ocaq qalanmışdı. «Qəzənfərə pay 
gətirib.» – deyə kinayə ilə Aliyəni yamsıladı – İndi mən də 
yaxşıyam. Amma bayax...» Əmir heyfini ovuşdurduğu 
əllərindən aldı:» Bu nə sarsaq qız imiş ə! Tək bircə günün içində 
qızla oğlanın belə tez dostlaşması kimin ağlına batar. Atalar 
doğru deyib: ağıl camaldan azar.» Əmir öz-özünü deyinə-deyinə 
karidora çıxanda Qəzənfər qatıq bankasını Aliyədən almış, 
qızarıb pörtmüş üzündəki minnətdarlıq ifadələrini eynilə 
saxlayaraq qıza baxırdı.  
– Siz də burdaymışsınız? Əmir Aliyəyə baxıb zorla 
gülümsədi. – Bəli, papiros çəkirdim. – Papiros çəkirsiniz? – ıh. 
Aliyə Qəzənfərin qarşısından çəkilib Əmirin önünə gəldi. – 
Çoxdan çəkirsiniz? Əmir ona qarşı yeriyən baharın füsünkar və 
əzəmətindən, təravət və gözəlliyindən özünü itirdi. – Xeyli... 
Beş ildir.  
– Canınıza yazığınız gəlmir? Tərgidə bilmirsiniz? – 
Tərgitmək asandır, ancaq...  
– Çətindir? Əmir kəkələdi: – Elə bir çətinliyi yoxdur. 
Amma... mən... – İradəsizlər həmişə... Əmir, Aliyə ilə onun 
arasına soxulmağa çalışan, nəsə deyib qızı buradan 
uzaqlaşdırmağ istəyən Qəzənfərə qəzəblə baxsa da nifrətini dəf 
edib gülümsədi. – Həkim məsləhət görüb. – Xəstəliyiniz var? – 
Xeyir. Qəzənfər gülə-gülə söhbətə qarışdı: – Yalan deyir, var. 
Aliyə təəccübləndi: – Nə xəstəliyidir? Qəzənfər hırıldayıb ağzını 
Aliyənin qulağına tutdu: – Köklük. Əmir utandığından tərlədi. 
Qəzənfər istehzalı izahında davam etdi. Bir ay çəkməyəndə 
bilirsiniz kimə oxşayır? O qədər kökəlir ki, qarnı... Arxadan 
gələn Təyyar deyinə-deyinə özünü onlara yetirməsəydi Əmir, 
Qəzənfərə acıqlanacaqdı. Bu xalasının toyu olmuşlar hələ 
yatmayıb? Ə pəhləvanlar niyə yatmamısınız? İndi ki, yuxunuz 
gəlmir, sizə iş tapacam. Aliyə bacım şama nə hazırlayacaqsınız? 
– Nə desəniz. – Birinci düyü supu. İkincisi nə olsun? Kartof 
qızartması ilə aranız necədir? – Lap yaxşı. – Dayan, dayan. – 
 17 
Təyyar getməyə üz qoyan Aliyəni saxladı. – Bu kəl oğlanları 
aparın kartof soysunlar. – Özüm soyaram. – Çatdıra bilərsən, 
ancaq yorulub əldən düşərsən. – Yorulmaram. – Aliyə bacım, 
mexaniklərin dil ilə desək yanacağın hamısını bir gün işlədib 
qurtarsan, gəmimizdən qaçmalı olarsan. Biz buna yol 
verməyəcəyik. – Təyyar başının işarəsilə onları kambuza 
göndərdi. – Hə Aliyə bacım, dənizdə hər şeyə qənaət etmək 
lazımdır. Qəzənfərlə Əmir Aliyənin dalınca gedə-gedə 
düşünürdülər: Kaş Aliyəyə ikisindən birinin köməyi lazım 
olmayaydı... Aliyə kambuz zibillənməsin deyə karidora iki 
vedrə qartof gətirmiş, qabıqları yığmaq üçün alumin ləyəni 
ortaya qoymuş, alçaq kürsülərin ikisini «köməkçilərinə 
vermişdi. Özü isə isti su ilə sapılcanı yuyur, «ağlaya-ağlaya acı 
soğan doğrayır, yekə qazana su töküb pilitənin üstünə qoyurdu. 
Qəzənfərlə Əmir də kartofu soyduqca içində su olan vedrəyə 
atır, bir-birilə bəhsə girib tez, təmiz soymağa çalışırdılar. 
Onların əlləri iş görür, ürəkləri arzularla dolur, gizli bir nifrətlə 
bir-birinin nəzərini gözdən qoymur, hər kəs naməhrəm sandığı 
baxışlardan kambuzun içində hərlənən Aliyəni qoruyurdu. – 
Gözlərin əllərinə baxsın. – deyə Qəzənfər Əmiri 
töhmətləndirirdi. Məni bu gün görməmisən ki, belə çox 
baxırsan. Bıçaqlar yaman itidir, əlini kəsərsən. Əmir dodaqlarını 
dişlədi, ağzını doldurub nəsə demək istədi. Lakin səsini 
çıxarmadı, dilinin ucuna gələn sözü uddu. Qəzənfər onu yenə də 
təqsirləndirdi:  
– Oğurluq eləmə. Bilirsənmi hansı oğurluğu deyirəm? Əmir 
onun üzünə baxmadı. Heyfini əlindəki xarab kartofdan aldı. 
Kartof ortadan çürüməyə başlamışdı. O bıçağın burnu ilə 
kartafun ortasını ovdu, xarab olmuş yerini qoparıb atdı, əmələ 
yaramayan sağ bir yeri qalmadığından onu ləyənə tullayaraq 
ikincisini götürdü. Tərs kimi bunun da böyrü zədələnmiş, 
üfunətli çürüntü kartofun ortasına işləmişdi. Əmir bunu da atdı. 
– Bilmirsən? – Qəzənfər onun gərilmiş əsəblərinə bir də 
toxundu.  
 18 
– Sənin indiki əliəyriliyinə göz oğurluğu deyiblər. Əmir 
dişlərini qıcırtdayıb gözlərini bərəltdi. Bıçağın tiyəsini 
Qəzənfərin qarnına tuşladı. – De görüm neynərlər! Aliyə onları 
görürdü. O elə bildi zarafatlaşırlar. Lakin Əmirin sərt 
baxışlarını, ciddi vəziyyətini görüb hiss etdi ki, nədənsə onların 
sözü düz gəlmir. Aliyə karidora atıldı: – Şəkil çəkdirmək 
istəyirsinizmi? Mənim fotoaparatım var. Siz şeyləri göyərtəyə 
daşıyıb yanaşı oturun, mən də aparatı gətirib şəklinizi o 
vəziyyətdə çəkim, bura qaranlıqdır. Aliyə aparatı gətirməyə 
getdi. Onlar şeyləri göyərtəyə daşıdılar. Vedrələri, ləyəni 
qarşılarına yığdılar, oturub kürəklərini məhəccərə sövkədilər. 
Onların üstünə kayutların kölgəsi düşmüşdü. Arxada görünən 
köpüklü mavi sularda isə günorta yerindən boylanan günəşin 
qızılı şüaları şimşək oynadıb göz qamaşdırırdı. Əmirin də, 
Qəzənfərin gözləri Aliyənin getdiyi qapıya dikilmişdi. Onlar 
sanki qaranlıq damxada oturub ev yiyəsinin şam gətirib 
gəlməsini gözləyirdilər. – Hazırsınızmı? Qəzənfər: – Hazırıq. – 
dedi – Mən şəkildə ciddi görünməyi xoşlayıram. – O boynunu 
içinə qısılıb boğazını buxaqlandırdı, başını bir balaca dala atıb 
sinəsini irəli qabartdı. – Elə oturmazlar, – deyə Aliyə aparatı 
sinəsindən asıb Qəzənfəri yamsıladı. – Bu cür olmaz, özünü boş 
tut, Əmir kimi otur, baxışlarını da yumşalt. Elə bil kiməsə acığın 
tutub. Qəzənfər başını sol çiyni üzərinə əyib guya həqarətlə 
Əmiri təqlid etdi.  
– Belə necə, xoşunuza gəlirmi? – Yox, belə də olmaz. 
Başını qaldır, boynunun üstündə düz saxla. Qəzənfər bu dəfə 
belini büküb çə nəsini dirədi. Bu vəziyyətdə onun gözlərinin ağı 
çoxaldı, qarası azaldı. – Məncə daha sözünüz olmayacaq. Aliyə 
təngə gəlmiş kimi mızıldandı:  
– Hər fotoqrafın bir gündə sizin kimi üç müştərisi olsa ona 
ayrı cəza lazım deyil.  
– Hansı vəziyyəti alım ki, sizin xoşunuza gəlim! – Mənə 
görə əhəmiyyəti yoxdur. Amma fərz edin ki, burda sizdən heç 
kim yoxdur. Tək olanda necə oturur, necə boylanırsınızsa, indi 
 19 
də elə edin. Əmir onların danışıqlarına fikir vermirmiş kimi 
qartof soyurdu. Lakin Qəzənfərə hərdən baxan çəp nəzərləri min 
hiddət oxu atırdı. Aliyə onlardan tək bircə dəqiqə göz götürsəydi 
o, Qəzənfərin zəhlətökənliyinə bir hədə, bir gözağartması ilə son 
qoyardı. – Bu təhər necə, yaxşıdırmı? Gərək ki, daha sözünüz 
olmasın. Usanmış Aliyə narazılıqla başını tərpətdi. – Keçib, 
yaxşıdır. Aliyə aparatı düzəldib düyməni basmağa hazırlaşanda 
Qəzənfər irişdi, qollarını yanlara açdı. Sanki kimi isə ağuşuna 
çağırırdı. Əmir isə gözlərini yerə dikmişdi. Elə bil müqəssir, onu 
dövrəyə alan camaatın qarşısında xəcalət çəkir, heç kimin ağ 
üzünə, açıq alnına kölgəli gözlərilə baxa bilmirdi. – Aliyə, icazə 
versəydiniz Təyyardan xahiş edərdim, gəlib biz üçümüzün bir 
yerdə şəklini çəkərdi. – deyə Qəzənfər zarıltılı bir səslə dilləndi. 
– həm yadigar... Aliyə aparatı qabına qoyaraq: – Mən 
tanımadığım oğlanla şəkil çəkdirmərəm, – dedi. – Bəzən 
oğlanlar, yanından yel olub ötə bilmədiyi qızın şəklini ələ 
keçirərək onun barəsində öz tay-tuşlarına ağızlarına gələni 
danışırlar. Aliyənin cavabı Əmiri sevindirdi. O pərt olmuş 
Qəzənfərə xəfif-xəfif güldü. Aliyə çay dəmləməyə, süfrəni 
hazırlamağa gedəndə Qəzənfər Əmirə dedi: – Az gül, ağzın yekə 
olar. Əmir yumruğunu onun burnunun altına tutdu: – Nə iylənir. 
Qəzənfər onun yumruğunu əlilə kənar elədi. – Dalaşmaq 
istəyirsən? – Səsini kəs! – deyə Əmir yumruğu ilə Qəzənfəri 
hədələdi. – Qız yanında hünərsiz it kimi qızışmazlar. Onlar bir, 
iki dəqiqə bir-birinə toplu-tüfəngli nəzərlə süzdülər. * * * Xəzri 
güclənmişdi. Gəmi, dənizin ən dərin yeri olan Dərbənd 
rayonunda idi. Buludlar burulub sıxılır, qıvrılıb açılırdı. Onlar 
sanki meydan darlığından təngə gəlib üsyana qalxmışdılar. 
Üfüqün son qızartıları sönür, dəniz müğəniləri olan dalğalar 
oyanır, bir-birilə qovuşub gurultu qoparırdılar; gəmi mahnılarla 
qalxır, gəmi mahnılarla enirdi. Aliyəni dəniz xəstəliyi yatağa 
yıxmışdı. Qəzənfəri sükanda başqası əvəz etmiş, şam yeməyini 
o paylamışdı. Qəzənfər salonda, kambuzda yır-yığış eləyəndən 
sonra sapılcada Aliyə üçün qızartdığı kartofu nimçəyə yığdı. 
 20 
Digər nimçəyə duzlu xiyar doğradı, nimçələri götürüb Aliyənin 
kayutuna yaxınlaşdı. Qapını yavaşca döydü – içəridən səs 
gəlmədi. Qapını ikinci, üçüncü, dördüncü dəfə döydü – yenə də 
səs-səmir eşidilmədi. Qəzənfər başını döndərib çiyninin 
üstündən dala boylandı. Əmir kurilkanın ağzında durub papiros 
çəkirdi. O Qəzənfəri görən kimi papirosu dişləri arasında 
əzişdirir, kinli nəzərlərlə onu süzürdü. Qəzənfər Əmirin acığına 
Aliyənin icazəsini gözləmədi, qızın kayutuna girməyə qanunu 
ixtiyarı olan adam təkkəbbürü ilə qapını açıb içəri girdi. Qapını 
da qəzəblə örtdü. Aliyə arxası üstə çarpayıya uzanmış, gözlərini 
yummuşdu. Üstünü mələfə ilə örtsə də sinəsi, çiyinləri açıq 
qalmışdı. Boynuna bağladığı mirvari hörüyü açılıb sinəsinin 
ortasına düşmüşdü. Yastığa yapışmış sırğaları, qabarıq sinəsi 
gəminin rəqsilə titrəyib oynayırdı. Aliyənin rəngi saralmışdı, 
qanı qaçmış dodaqları göyərmişdi. Qəzənfər nimçələri stolun 
üstünə qoyub astadan, həm də nəvazişlə onu səslədi: – Aliyə. 
Aliyə göz qapaqlarını yavaş-yavaş qaldırdı. Onun qansız 
dodaqlarında acı bir təbəssüm süründü. Odlu-atəşli gözlər indi 
sönükləşmişdi. Aliyənin gözlərindəki ifadə sönməkdə olan bir 
həyatın son vidasına bənzəyirdi. – Aliyə, necəsən? Özünü çox 
pis hiss eləyirsən? – Başım çox bərk ağrıyır, ölü kimiyəm, 
qollarımı qaldırmağa gücüm çatmır. Qəzənfər heç bir təklif 
olmadan yanını Aliyənin çarpayısına qoydu. – Yemək lazımdır, 
Aliyə. Mədə boş olanda adamı kaçka tez tutur. Aliyə gözlərini 
qapayıb son sözünü söyləyən ağır xəstə kimi pıçıldadı: – İştahım 
heç nə aparmır. – Aliyə, kömək eləyim qalx, xörək gətirmişəm, 
az da olsa ye. Küsüb getmiş təbəssüm Aliyənin dodaqlarına 
yenidən qondu. Yanaqlarında tez açılan güllər tez də soldu. 
Güclə, zülümlə açdığı gözlərində görünən minnətdarlıq şöləsi 
bir anlıq ömrünü başa vurub göz qapaqları ilə pərdələndi. – Sağ 
ol, Qəzənfər, hörmətin artıq olsun, yemirəm. Aliyə yanı üstə 
çevriləndə boynundan açılan mirvari hörüyü açılıb döşəməyə 
düşdü. Qəzənfər hörüyü götürüb, Aliyənin mələfə altında 
titrəyən əndamına, sinəsinə ehtirasla baxdı. – Aliyə, icazə ver... 
 21 
başını qaldır, mirvarini boynuna bağlayım, heyifdir dağılıb 
itməsin. Qəzənfər bu sözləri söyləyəndə küləyin qabağında 
gedən saman çöpü kimi ehtiras içində idi, Aliyəni qucaqlamış, 
üzünü onun yanağına yapışdırmışdı. Aliyə dirsəklərini döşəyə 
dirəyib Qəzənfəri sinəsi üzərindən qaldırdı. Çapalayaraq belini 
onun məngənə kimi baş-başa gəlmiş qüvvətli qolları arasından 
çıxartdı. Başının ağrısını da, heysizliyini də, bir sözlə onu yatağa 
yıxan hər şeyi unudub ayağa qalxdı, Qəzənfərin ona pay 
gətirdiyi nimçənin birini əlinə aldı:  
– Rədd ol! Qəzənfər günahı ləngərdə görərək and içməyə 
başladı: 
– Özüm ölüm ki, qəsdən eləmədim. İstəyirdim səni 
qaldıram, bu ... vaxt ləngər məni sənin...  
– Çıx!! – Özüm ölüm ki, məndə təqsir yoxdur. Aliyənin 
əlindən çıxan nimçə Qəzənfərin başının üstündən keçib divara 
dəydi. Qəzənfər əllərilə başını qucaqlayıb aşağa çömbəldi, 
divara dəyib parçalanan nimçənin içindəki qızardılmış kartof 
göydən Qəzənfərin başına ələndi. – Çıx!  
– Aliyə səntirlədi, özünü doğruldub Qəzənfərə sarı yeridi.  
– Eşitmirsən?! – Özüm ölüm ki...  
– Çıx deyirəm sənə! Qəzənfər Aliyənin gözlərində 
guruldayan göylərin, odlu şimşəklərin, alovlu ildırımların 
vəhşətini gördü. O, qız qəzəbi, qəz hiddəti qarşısında sarsılıb 
qalacağını təsəvürünə gətirməmişdi. – Aliyə özüm ölüm ki, mən 
bu axmağlığı yüz il qala eləməzdim. Mən istədim sənə kömək 
edəm, səni qaldıram xörək yeyəsən. And olsun vicdanıma 
mənim başqa niyyətim yox idi. Mənim sözüm heç, bir özün 
fikirləş, mən cavanam, bu zamana adamıyam, qızla, 
ümumiyyətlə, insanla o cür rəftarın vəhşilik olduğunu başa 
düşürəm. Çoban-çolluq deyiləm ki ağına-bozuna baxmayam! 
Məsləkim haqqı bu vaxtacan məndən heç kim inciməyib. Çıxıb 
getmək asandır. Sənin pis sözlərini götürə-götürə dayanıb-
dözməkdə bircə məqsədim var, çox böyük səhv elədiyini özünə 
anlatmaqdır. Qəzənfərin dili yaman açılmışdı. O üzünə 
 22 
nahaqdan təhqir olunan, lakin kiminsə xatirindən keçə bilməyib 
naəlac qalan adam ifadəsi verərək inandırıcı sözlərini Aliyənin 
üzərinə yağdırırdı. Aliyənin sükutu onu sevindirdi. Aliyənin 
dinməməzliyi ona yalandan işin içindən çıxmaq ilhamı verirdi. – 
Mən bayaq dedim ki, dağ-dərədən, çöl-biyabandan, qoyun 
sürüsündən başqa bir şey görməyən çoban deyiləm. Ədəb-
ərkandan, mərifət-qanacaqdan bir az varımdır, o qədər də kasıb 
sanmayın məni. Xahiş eləyirəm mənə elə baxma. Mən bu işdə 
özümü zərrə qədər də günahkar hesab eləmirəm. Aliyə onun 
səsini qəfildən kəsdi. O bayaqkından da hiddətli bir səslə 
qışqırdı: – Çıx! Çobanlar səndən qanacaqlıdır. Sən fırıldaqçısan, 
amma onlar mərdanədir. Onlarda utanan üz var, sən də isə... çıx! 
Qəzənfər tərpənmədi. – Sənə deyirəm yaxşılıqla çıx, üzüsulu get 
buradan, yoxsa... Aliyə ikinci nimçəni götürəndə ləngər onu 
qolaylandırdı. O sağa, sola səntirlədi, üçüncü ləngər onu hop 
götürüb Qəzənfərin üstünə atdı. Qəzənfər tutub saxlamasaydı 
Aliyə yıxılar, onun baş-gözü ora-bura dəyib yaralanardı. Dənizə 
bax?! Öz «məcnunun» köməyinə nə zaman çatdı?! Ləngər 
Qəzənfərin dilinə elə bir məqamda dil verdi ki, bunun 
gerçəkliyini Aliyə qətiyyən inkar edə bilməzdi – Bəs, sən 
mənim üstümə niyə yıxıldın? Qəsdən elədin, hə? Aliyə 
çarpayıya uzanıb üzünü mələfə ilə örtdü. Qəzənfər onun 
gülüşdənmi, yoxsa, qəhərdənmi qabarıb yatan, titrəyib 
dalğalanan sinəsinə heyrətlə, inamsızlıqla baxdı. 4 Gecə yarı 
olardı. Qəzənfərlə Əmir hələ də yatmamışdılar. Onlar öz 
aləmlərinin seyrində idilər. İşığı söndürmüşdülər. Həmişə işıqda 
yatdıqları halda indi qaranlığın qoynunda qalmaq onlara xoş 
gəlmişdi. Qaranlıqla elə bil eyni fikirlərin, eyni arzuların 
doğurduğu həyəcan və iztirabları pərdələyib bir-birindən 
gizlətmişdilər. Qəzənfər öz hərəkətindən utanır, özünə acığı 
tutur, özünü lənətləyirdi: «Məni ləngər yıxsa da gərək Aliyənin 
üstündən tez qalxaydım, dil-ağız eləyəydim. Halbuki, məni 
Aliyənin üstünə yıxan dənizin ləngəri yox, başqa təlatüm idi. 
Mən də göydə axtardığını yerdə tapan adam sevinci, həvəsi, 
 23 
ehtirası ilə Aliyəni bərk-bərk qucaqladım, üzümü-üzünə 
sürtdüm, öpmədimsə də dodaqlarım dodaqlarına toxundu. 
Bunları da ləngər elədi?! Qollarımı onun belinə dolayan da 
ləngər oldu?! Axmaq iş gördüm, sarsaqlıq elədim Aliyənin 
əvəzinə başqa qız olsa ağlayar, söyər, qışqırar başıma bir oyun 
gətirərdi ki, canımı qoymağa yer tapmazdım. Amma o yalnız 
iki, üç dəfə qışqırmaqla kifayətləndi. Buna baxmayaraq onun 
varlığı coşğun bir böhran, daşqın bir üsyan ərəfəsində idi. Yaxşı 
ki, ləngər onu da mənə çırpdı. Belə olmasa o, bəlkə də heç 
yumşalmazdı. «Açıq sinə, titrəyən döşlər, yastığın üstünə 
səpələnmiş ətirli qızılı saçlar, mələfənin altında hiss olunan 
qüvvətli baldırlar, yırğalanan ət-əndam kimin səbrini əlindən 
almaz?! Kimi cinayətə, vəhşiliyə sövq etməz?! Kişi üçün 
dünyada ən qüvvətli maqnit qadın gözəlliyidir! Ondan kənarda 
qalmaq, onun sehirləyici qüdrətindən uzaqlaşmaq hər kişinin 
hünəri deyil! Mən nə edəydim?! Aliyənin hələ paltarda ikən 
valehedici cizgilərinin çoxunu bütün çılpaqlığı ilə görəndə 
özümü necə saxlayaydım?! Yox, adam özünü saxlaya bilər. 
Amma mən o məqamda nədənsə şüursuz, iradəsiz oluram. 
Gərək sabah özümü elə aparam ki, guya pis iş görməmişəm, o 
məsələdə mənim heç bir təqsirim yoxdur. Aliyə ilə bu mövzuda 
söhbət eləmək də lazım deyil. Çox and içmək də yaramaz. 
Adam çox and-aman eləyəndə inam yarada bilməsi bir yana 
dursun, özünə qarşı olan şübhəni daha da artırır. Hər şeyin təhəri 
var, həddini aşan andlar adi sözlərdən təsirsiz olur.» Əmir isə 
gözlərini yummuşdu. Onun xəyalında əlvan dairələr uçuşurdu. 
Dairələr gah böyüyür, gah kiçilir, gah da sapa düzülüb çevrə 
halında dövr edir, bəzəkli bir haşiyə yaradırdı. Bu haşiyənin 
içərisində Aliyənin xəyalın canlanır, o get-gedə Əmirə 
yaxınlaşıb parlaq, gülümsər gözlərilə ona baxırdı. Aliyənin 
gözləri bəzən böyüyür, bəzən kiçilir, xəyal xəyaldan uzaqlaşıb 
əriyir, görünməz olub yenidən canlanırdı. Budur Aliyə ilə yanaşı 
oturmuşdur. Aliyə ona baxıb gülümsəyir. Əmir qızarıb tərləyir, 
 24 
kürüklərindən qalxan hərarəti ürəyindən keçib canına yayılan 
toxdadıcı bir sərinlik söndürür.  
– Əmir, səndəmi məni sevirsən? Bu necə sualdır? Bu 
istehzadırmı? Aliyənin gözlərindəki o gülüşün mənası nədir? 
Aliyə nə üçün həyəcansızdır? Bu sualı həyəcanlanmadan 
söyləmək olarmı?  
– Əmir, bu barədə heç fikirləşmisənmi? Əmir titrəyir. Aliyə 
əlini Əmirin çiyninə qoyub özünü onun üstünə yıxır. Aliyənin 
şişkin sinəsi Əmirin çiynində yoğrulur. Oradakı çırpıntılar Əmiri 
sıxır, elə bil o, ağır yük altında qalmışdır. – Əmir, mən səni... 
Sən də məni... eləmi? Aliyənin gül qoxulu, cənnət havalı nəfəsi 
Əmirin üzünü oxşayır. Əmir onun nəfəsini udmaq istəyir, amma 
nədənsə boğulur. Aliyə birdən başını Əmirin sinəsinə qoyur, 
süzülüb gedən baxışlarını onun gözlərinə dikib pıçıldayır:  
– Mən səninəmmi? Səninəmmi? İstəyirsənmi mən sənin 
olam? Hə-ə-ə? Əmirin sevincindən başı gicəllənir. Aliyənin 
ətirli qızıl saçları onun boyun-boğazını qıdıqlayır. Aliyə gül 
yanağını Əmirin qaysaqlanmış dodaqlarına yaxınlaşdırır. 
Xəyalın rahiyəsi Əmiri bihuş edəndə onları işə çağırdılar. İki 
fikir yorğunu növbəti təhvil götürməyə getdi. Onlar iş başında 
olanda hava ağarmış, günəş, xəzərin aynasında süzən öz əksinə 
boylanmağa başlamışdı. Günəşin çəpəki şüaları sulara 
səpələnmişdi. Axşamkı fırtınadan sonra yorulub yatmış dənizin 
hamar sinəsi gözqamaşdırıcı parıltılar saçırdı. Parıltılar oynaşır, 
parıltılar qaynaşır, parıltılar axışırdı. Elə bil dənizin üzündə irili-
xırdalı qızıl pullar üzüşür, artıb çoxalırdı. Gəminin yaratdığı, 
getdikcə uzanıb dənizin üzünə yayılan, kotan şırımlarına oxşar 
arxa-arxaya söykənən ləpələr bu sakit, bu şairanə ahəngi pozur, 
suların bəzəyini silir, balıqlar səltənətinin əlvan süfrəsini 
süpürüb aparırdı. Gəmi körpüyə yan alan kimi geyinib-keçinib 
şəhərə getməyə bayaqdan hazırlaşanların dəstəsi yola düzəldi. 
Körpünün taxtaları onların tələsən təmkinli addımları altında 
yatıb qalxdı, cırıldayıb şikayətləndi. Asfalt cığıra döyülən 
dabanların guppultusu nəhəng neft çənlərində əks-səda tapdı. 
 25 
Təyyarla Aliyə də bu dəstənin arasında idi. Təyyarın sağ yanı ilə 
Aliyə, sol yanı ilə isə Qəzənfər irəliləyirdi. Əmir hamıdan dalda 
gedirdi. Təyyar, Aliyənin birinci dəfə gördüyü bu şəhərlə bağlı 
olan öz müharibə təəssüratlarını söyləyirdi. Yanacaq götürərkən 
düşmən təyyarələrinin necə şığıdığını, onların gəmisini necə 
bombaladığını, necə xilas olduqlarını danışırdı. Gəmi yanıb 
dağılarkən yaralıları da qayıqlara doldurub fırtınalı havada 
sahilə can atdıqlarını söyləyəndə Aliyə soruşdu: – Dünənkindən 
də pis fırtına idi? – Dünənki fırtına deyildi ki! Beş bal xəzri 
əsirdi. Amma onda tufan qopmuşdu. Hə, sahil uzaq idi. 
Uşaqların çoxu yaralanıb şil-axsaq olmuşdu. Cəmisi beş altı 
adam avar çəkirdi. Ölüm-zülüm sahilə yaxınlaşanda təyyarələr 
üstümüzə yenidən od ələdi. Bombalar o yan-bu yanımızda suya 
düşüb partladı. Təyyarələr qayıqların üstünə bir də cumanda o 
dağı görürsənmi? – Bu tərəfdəki alçaq dağı, yoxsa... – Yox, lap 
o hündür dağın dalından bizimkilər çıxdı. Göy üzündə 
təyyarələrin vuruşması çox maraqlı olur, bu şərtlə ki, elə biləsən 
zarafatlaşır, yaxud məşq eləyirlər. Onlarınkı beş idi, bizimki on 
beş. Onlar gördülər ki, iş ayrı cürdür, bizdən əl çəkib tez göyə 
milləndilər, bizimkilər də onların dalınca. Göydə bir parta-part, 
bir gurha-gur vardı, daha nə deyim! Orada atılan güllələr burada 
yağış kimi bizim yanımıza səpələnirdi. – Axırı nə oldu – deyə 
Aliyə söhbətin ürəyə sıxıntı gətirən ağırlığından darıxdı – 
hansılar qalib gəldi? – Əlbəttə bizimkilər! Onlar susdular. 
Stansiyaya uzanan asfalt səkidə onların izi qalırdı. Fısıldayan 
qatarlar fit verib təkərlərini fırıldadaraq ağır yüklü vaqonları öz 
arxasınca dartırdı. Şəhərlə dəmir yol stansiyasını bir-birindən 
ayıran yaşıl donlu dağın sinəsilə avtolar şütüyürdü. Təyyarla 
Aliyənin arxasınca gələn Qəzənfərlə Əmir nəzərlərilə bir-birini 
təhdid edirdilər. Onlar baxışları ilə Aliyəni bir-birindən qoruyur, 
«Ona baxma!» – deyirdilər. Bəzən çiyin-çiyinə dəyir, bəzən də 
saymazyanalıqla biri digərinin qarşısına keçərək qısqandığı 
gözlərin yolunu bədənilə kəsirdi. – O zaman mən gəmidə ocaqçı 
idim. Ekipajımızın ən cavanı, ən cansızı, ən qorxağı, ən 
 26 
dözümsüzü mən sayılırdım. Gəmi bir balaca yırğalanan kimi 
başım üstümdə durmur, tezcə dəniz xəstəliyinə tutulurdum. 
Amma indi bilirsən məni fırtına harada tutur? Aliyənin «harada» 
– deyə soruşan nəzərləri Təyyara çevrildi. – Bilmirsən? – Xeyir. 
Təyyar əllərini şappıldadıb ciddi bir səslə soruşdu: – Doğrüdan 
bilmirsən?  
– Doğrudan bilmirəm.  
– Aliyə bacım, mən elə guman edirdim ki, dənizçinin hansı 
fırtınada ağlını itirdiyinə heç olmasa kitablarda rast gəlmiş 
olarsınız. İndi ki, bilmirsən, deyim də, keçib. Sahildə, 
restoranda. Təyyarın sözünə Əmir qəhqəhə çəkdi. Aliyə çevrilib 
geri baxdı. O doğrudan da Təyyarın söhbətinə aludə olduğundan 
Əmirin onlarla dabanbasdı gəldiyini büsbütün unutmuşdu. 
Əmirin cingiltili gülüşü ona xoş gəldi. O, Əmirə ikinci dəfə 
nəzər yetirdi. Əmir, Aliyənin dostanə baxışlarından cürətlənib, 
gülüş doğurub, qızı da güldürmək üçün Təyyara bir sual verdi: – 
Hansı dərəcə altında? Yan basa-basa yeriyən Təyyar geri 
qanrılmadan: – Qırx üç dərəcəli bir ağbaşın təsiri altında. – dedi 
– Ağbaş deyirəm ha, qarmızıbaşların dalğası məni yatağa yıxa 
bilmir. Qəzənfər söhbətə qarışa bilmədiyi üçün yanıb-yaxıldı. 
Münasib bir sual axtardı. Lakin fikirləşdi ki, Təyyar pis cavab 
verib Aliyənin yanında onu utandıra bilər. Buna görə də o 
axtarışını acı bir təəssüf hissilə dayandıraraq yarışda onu ötən 
«rəqibinə» heç kimin görə bilmədiyi bir nifrətlə baxdı. Təyyar 
burda olmasaydı Qəzənfər bir ağrı, bir təsir vasitəsi tapıb Əmiri 
dilxor edərdi. Lakin o indi bir tərəfdən də çox yaxşı anlayırdı ki, 
Əmirlə əvvəlki kimi rəftar eləmək olmaz, o Aliyəni yanında 
təhqirə, həqarətə dözməz, səbirsiz cavanların çoxu kimi o da 
irəlini, gerini fikirləşməyib pis dillənər. Bu düşüncələr 
Qəzənfərə əzab versə də o, ürəyində, qəlbində uçuşan qızıl 
qanadlı qığılcımları söndürə bilməyib Aliyəyə, Əmirlə mübarizə 
etmədən sahib olmağa ümid bağlayırdı. Axı, o sirsifətcə 
Əmirdən qəşəngdir. Onlar dəmir yol şəbəkəsindən keçib 
meydançaya çıxdılar. – Avtobus basa-bas olur. Həm də mən, 
 27 
üst-başına ətir çiləmiş ənlikli-kirşanlı arvadların maşina 
doldurduqları qoxudan boğuluram. – deyə Təyyar üzünü 
Aliyəyə tutdu.  
– Taksiyə oturaqmı? Aliyə onların hamısında göz 
dolandırıb zarafatla: – Deyəsən, hamınızın cibi boşdur. – dedi – 
Məndən soruşursunuz, ya mənim cibimdən? Cibimdən 
soruşursunuzsa mən hazıram. Təyyar əlini onun kürəyinə vurdu: 
– Aliyə bacım, lap yerində dedin. Əmir, dənizçi kamandası beşə 
qarşı iki hesabı ilə uduzdu. Taksiyə yönəldilər. Təyyar Aliyəyə 
qabağı – şoferin yanını göstərdi. Aliyə isə dalda oturdu. Təyyar 
israr etdi: – Aliyə bacım, düş, bura keç. – Mən ki, nabələdəm. 
Bələdçi qabaqda oturmalı deyilmi?! – Doğru sözdür, – deyə 
Təyyar qabaqda əyləşdi. – Aliyə bacım bizi yaman tez-tez 
borclu çıxarır. Əmir, Aliyənin sağında oturdu. Qəzənfər sol 
tərəfdəki qapını açıb oturmaq istəyəndə şofer dedi ki, maşina o 
yandan oturmaq küçə hərəkəti qaydalarına ziddir. Qəzənfərin 
niyyəti baş tutmadı. «Pobeda» dağ yolunu dırmanır, yaşıllıqlar 
içində şütüyürdü. Aliyənin nəzərləri yeni gördüyü dağ-
dərələrdə, zümrüd meşələrdə, meşələrin içində salınmış ağ evli 
təzə qəsəbələrdə olsa da fikir diqqəti Əmirdə idi. Əmir tez-tez 
Aliyəyə baxır, lakin gözlərini onun üzündə çox saxlamayıb 
başqa səmtə çevirirdi. Əmirin baxışları Aliyənin qılçalarına 
zillənəndə o diksindi. Aliyəyə elə gəldi ki, dizlərinin üstü 
açılmışdır. Baxarkən qılçasının Əmirin qılçasına yapışdığı və bu 
utancaq oğlanın öz ayağını götürüb o tərəfə qoymasını görəndə 
ürəyində ona qarşı dərin bir ehtiram duydu. Maşın onları 
yırğalayıb çiyin-çiyin vuranda Əmirin necə qızardığını, onun 
özünü Qəzənfərə sıxdığını müşahidə etdi: «Namuslu oğlana 
oxşayır. Yaman da utancaqdır. Ayrısı olsa yırğalanmanı bəhanə 
eləyib üstümə yıxılar, ətinin ətimə, bədəninin bədənimə 
toxunmasından ləzzət alardı. Bu da bəziləri üçün bir təsəllidir.» 
«Pobeda» şəhərə girmişdi. Şofer onların hara gedəcəklərini 
soruşmadan sürürdü. Təyyar güldü. – Ay şofer saxla. Şofer 
 28 
qardaş, dillənməsəm bizi hara aparacaydın? Şofer gülümsədi, 
lakin cavab vermədi. Aliyə maşından düşərək:  
– Görünür planı yarımçıqdır. – dedi – müştərisi az olan 
taksi həmişə belə eyləyir. – Yaman dedin ha! – deyə şoferə pul 
verən Təyyar gülməkdən az qala yıxılacaqdı. Şofer də gülüb 
maşını tərpətdi. – Aliyə bacım, kinoya gedək, yoxsa gəzək? Bu 
kinonu yaman tərifləyirlər. Bizim bu kəl oğlanlar keçən səfər 
baxıblar. Qoy özləri desinlər gərək baxmağa deyərmi? – 
Qiyamət kinodur. – deyə Qəzənfər ağzını açmağa hazırlaşan 
Əmirə aman verməyib tez tərifə keçdi. – Mənim hər kinodan 
xoşum gəlməz, amma «Hələ sən mənimləsən» kimi kino 
görməmişəm. Az qaldım ağlayam. Nə cür daşürəkli adam olsa 
gözləri dolar. – Adamı orada ağladan nədir? – deyə Aliyə 
dayanıb Qəzənfərin üzünə fəhmlə baxdı. – Ona görə ki... Adama 
bərk təsir eləyən?  
– Hə. Qəzənfər qısa müddətli sükutdan sonra əlavə etdi: – 
Bir nəfər, kişinin halalca arvadını əlindən almağa çalışır. – 
Zorla? – Bir yanı zorla, bir yanı da xoş. Aliyə elə güldü ki, 
Qəzənfər, qıtlıq zamanı çörək təknəsinə yüyürərək analıq 
tərəfindən kötəklənən yetim uşaq kimi geriləyib dala qaldı. – Pis 
kino deyil – deyə Əmir izah elədi – Orda həyat var, orda 
psixologiya var, orada insan taleyi var, orada ailə ər-arvad 
məhəbbəti var. Kinonun sonunu həyəcan, intizar içində 
gözləyirsən. Bədbəxt kasıb ərin gözəl namuslu arvadının maddi 
çətinliklərə dözməyib pul qazanmaq, ərinə kömək etmək 
istəməsi, həmin qadının ifaçılıq məharəti və bu istedada vurulan 
kinorejissorun məhəbbəti göstərilir. Məncə baxsanız sizin də 
xoşunuza gələcəkdir. Əmirin kinoya verdiyi qısaca xülasə 
Aliyəni heyran qoydu. Təyyar bunu düşüb: – Aliyə bacım, – 
dedi – təəccüblənmə. Dənizçilər indi sənin çoxdan eşitdiklərin 
kütbeyinlər, qabalar deyillər. Səni inandırıram ki, bizdən çox 
qəzet, kitab, jurnal oxuyan olmaz. Haradan desən dənizçi oradan 
sənə xəbər verər. Atalar sözü var: «Çox oxuyan alim olar.» Biz 
oxuyub alim olmasaq da hər kitabdan, hər qəzet-jurnaldan bir 
 29 
şey öyrənir, bir şey götürürük. Mübahisə yaxşı şeydir. Adama 
çox şey öyrətməsi bir yana dursun, insanın bildiklərini də öz 
hafizəsində möhkəmləndirir. Dənizçinin mübahisəsiz bir günü 
olmur. Çənəbazarı açılanda mübahisəyə hamı qarışır, söhbətdə 
hamı iştirak edir. İndi dənizçilər nəzakətlidirlər, həssasdırlar, 
qayğıkeşdirlər, danışıqları savadlıdır, söhbət eləyəndə kəkələyib 
zəhlə tökmürlər. Ekipaj üzvlərimizin yarıdan çoxu qiyabiçidir, 
institutlarda oxuyurlar. Bu kəl oğlanların ikisi də «politexnikə» 
üç il bundan qabaq qəbul olunublar, bir neçə ildən sonra bitirib 
ali təhsilli adam olacaqlar. Hə, Aliyə bacım, dənizçilər indi 
tərəqqidədirlər. ... Onlar kinodan sonra dəniz kənarındakı bağa 
gəldilər. Yay kafesində oturub dondurma yeməyə başladılar. 
Oradan dəniz, dəniz kənarı apaaydın görünürdü. Plyajda 
qumsallığa səpələnmiş göbələyə oxşar ağ çətirlər diqqəti cəlb 
edirdi. Yelkənli, matorlu qayıqların süzməsi, yerişi, qaçışı 
məlum olmayan uşaqların top kimi dığırlanıb ləpədöyəndə 
oynaşması, çimib çıxanların çətirlərin altında kölgələnməsi, 
tankerlərin nəhəng gövdəsini çəkib limana girməsi, limandan 
çıxması adamın nəzərini özünə çəkirdi. Dənizdən əsən meh 
kofedə oturanların saçları ilə oynayırdı. Kofenin ortasındakı gül 
xiyabanı gəlib-gedəni salamlayırmış kimi yırğalanıb xışıldayır, 
dalğalanıb pıçıldayırdı. Kafenin sonundakı fəvvarə fışqırıb göyə 
qalxır, sonra da boynunu büküb şırıltı ilə hovuza tökülürdü. 
Aliyəgilin stolu fəvvarənin yaxınlığında idi. Onların üst-başına 
su zərrəciklərindən mirvarilər düzülürdü. Kafedəkilərin demək 
olar ki, hamısı dənizə, dəniz kənarındakı canlanmaya baxırdı. 
Aliyənin də nəzərləri dənizdə idi. Buna baxmayaraq o, kinoda 
onunla yanaşı oturan Əmirin hərəkətləri haqda düşünürdü: 
«Qoltuqaltında dirsəklərimiz bir-birinə toxunan kimi Əmir 
qolunu çəkdi. Önümüzdə oturanlar uzun idilər. Biz boynumuzu 
əyib iki başın arasında qalan yerdən ekrana baxmalı idik. Əmir 
başını o səmtə qətiyyən yaxın gətirmədi, boynunu əyib Qəzənfər 
tərəfdən baxdı. Kino rejissor o ərli arvadı öpmək istəyəndə mən 
qeyri-iradi olaraq ayaqlarımı qaldırıb yerə vurdum, əmirin 
 30 
ayaqlarını tapdaladım. O heç nə demədi, verdiyim ağrının 
əvəzində mənə bir təbəssüm bağışladı. Qadın rejissorla tək 
qalanda Əmir ağlayırdı. O bunu məndən gizlətməyə çalışırdı, 
ancaq bacarmırdı. Əmir niyə ağlayırdı? Görəsən, onun qəlbini 
kişinin kasıblığımı, yoxsa o məsum qadını amansız ehtiyac 
burulğanının alçaq meyillərə doğru çəkib aparmasımı 
qanatmışdı? Əmir kinodan çıxandan sonra da, elə indinin 
özündə də bədbindir. Səhv etmirəmsə, bu qeyri-adi oğlandır. 
Deyəsən ailə şərəfini, ər-arvad məhr-məhəbbətini hər şeydən 
üstün tutur. Əmirin arvadı xoşbaxt olacaq.» Aliyə köksünü 
ötürdü. Ərnikləyən dondurmanı qaşıqlayıb yeməyə başladı. 
Qonşu stolun arxasında cüssəli, kök iki oğlan oturmuşdu. Onlar 
kofeyə Aliyəgildən sonra gəlmişdilər. Aliyə öz fikirlərilə məşğul 
olduğundan onların nə zaman gəldiyini hiss etməmişdi. O 
oğlanlar içmişdilər, onların kefi yuxarı idi. Hərdən söyüş söyür, 
pis-pis danışırdılar. Oğlanların biri saqqallı idi, onun gözləri, 
yanaqları köz kimi qızarmışdı. Tuşla qollarını, sinəsini 
döydürmüş, müxtəlif epiqraflar yazdırmış, şəkillər çəkdirmişdi. 
Onun ətli boynu belindən yoğun idi. Köhnə boğazlı çəkmə 
geyinmişdi. Yaxası açıq qolsuz yay köynəyinin ətəyini nimdaş 
şalvarının üstündən aşağa buraxmışdı. Onun yönü Aliyəyə sarı 
idi. Dumanlı, bulanıq gözləri ilə hərdən Aliyəni süzürdü. O, 
Aliyəni kiməsə oxşadırmış kimi gözlərini geniş açıb gülümsədi. 
Bir əlini oturduğu stulun söykənəcəyinə, digərini isə stolun 
üstünə dirəyib içkidən taqətsizləşib ağırlaşan bədənini zorla 
yuxarı qaldırdı. Səntirləyə-səntirləyə gəlib Aliyəyə salam verdi. 
O ayaq üstə dura bilmirdi. Gah irəli, gah da geri gedib özünü 
yıxılmaqdan güclə saxlayırdı. Yoldaşı onu geri çağıranda əlini 
yellədi və bircə addım da irəli atıb dirsəyini Aliyənin 
qarşısındakı stolun üstünə dayadı. Əlini qızın saçlarına vurdu, 
pozğun rus dilində Aliyəni sevdiyini söylədi. Əmir qalxmaq, 
sərxoşu dilə tutub uzaqlaşdırmaq istədi. Lakin Aliyə ona göz 
vurdu: işin olmasın.  
 31 
– Məni çoxdanmı sevirsən? Sərxoş əlini ürəyinin üstünə 
apardı: – Bu ürəyim şahiddir.  
– Ürəyinə girməmişəm ki, nə bilim orada nə var. Sərxoş 
qəddini düzəldib yumruğunu ürəyinin üstünə döydü.  
– Bu mənə heç zaman xəyanət eləməyib. Aliyəni gülmək 
tutdu. Ancaq o özünü tez ələ aldı.  
– Xəyanət eləsə neynərsən? Sərxoş, Aliyənin sualına 
istehza edirmiş kimi gülümsündü. Cibindən bir bıçaq çıxartdı. 
Bıçağın sapında olan düyməsini basan kimi tiyəsi şaqqıldayıb 
açıldı. Ağ tiyə parıltı saçdı. Sərxoş tiyənin iti ucunu ürəyinə 
tuşladı. – Onu, bax, bu bıçağa qurban elərəm. – İnanıram. 
Sərxoşun gözlərində vəhşi ehtiras göründü. – Demək, 
məhəbbətimə inanırsan. Aliyə əlilə ağzını örtüb gülüşdən 
titrəyən çiyinlərini də içinə qısdı, güclə: – Əlbəttə! – deyə bildi. 
Sərxoş, Aliyənin qolundan tutub: – Dur, bu yana gedək. – dedi – 
Oturub söhbət eləyək, axşamın düşməsini gözləyək. Qaranlıq 
qarışandan sonra sən göydəki ulduzlara baxarsan, mən də sənin 
gözlərinə. Aliyə qolunu onun əlindən birtəhər çıxarıb dedi:  
– Etirazım yoxdur. Ancaq get iki şampan, yeməyə də sənin 
kefin nə istəyir ondan al. Biz, orda acından ölmərikmi? Sərxoş 
əlini qulağı bərabəri qaldırıb əskərsayağı salam verməyə çalışdı, 
lakin bədəni ortadan sınacaqmış kimi əyilib onu dala dartdı. – 
Baş üstə, bu saat. Ancaq...  
– O bel-buxununu və yerişini düzəldib irəli gəldi. – Bir 
dəfə öpüm sonra gedim. Aliyənin fikri onu şampan dalınca 
göndərib aradan çıxmaq idi. Kafenin bufetində şampan şərabı 
satılmırdı. Sərxoş şampan almağa bağdan da xeyli o tərəfdə olan 
ərzaq mağazasına baş çəkməli idi. Lakin araq açıb ağlını 
azaltmış sərxoş nədənsə aldanmadı, qayıdıb Aliyəni qucaqladı. 
Aliyə qalxıb var gücü ilə onu dala itələdi. Sərxoş yıxılıb qalxdı, 
saralmış qıcırtdayıb bıçağını çıxartdı: – Paskuda! Əmir onun 
qolunu burub bıçağı əlindən aldı.  
– Burma! – deyə Əmirə acıqlanan Təyyar sərxoşla onun 
arasına girdi. – Aliyəni də apar get! Sərxoşun şilləsi Əmirin 
 32 
üzündə şappıldayanda Təyyar yenə də qışqırdı: – Əmir, eybi 
yoxdur, sən ona əl qaldırma! Əmir samboçu idi. Təyyar bilirdi 
ki, o bir zərbə ilə sərxoşu öldürməyə qadirdir. Ona görə də 
sərxoşu tutub Əmiri qovmağa, onu xatadan uzaqlaşdırmağa 
çalışırdı. Əmir isə yerindən təpənmir, hirsindən titrəyirdi. 
Təyyar sərxoşun yaxasını Qəzənfərin əlinə tapşırıb Əmiri 
itələdi: – Ə sənə demirəm, rədd ol burdan!? Əmirlə Aliyə 
ayaqlarını sürüyə-sürüyə kafedən çıxıb daş döşənmiş bağın arası 
ilə gedəndə sərxoş yoldaşı ilə köməkləşib Qəzənfəri yerə 
yıxmış, Təyyarın isə müqavimətini qırıb Aliyənin dalınca 
yüyürməyə başlamışdılar. Boynu yoğun sərxoş Aliyəni söyürdü: 
– Suka! Sən məni aldadırsan!? Sərxoşlara çatmağa cəhd edən 
Təyyar, dayanıb onlarla vuruşmağa hazırlaşmış Əmirə barmaq 
qıcayıb bağırdı: – Ə sən haranın heyvanısan! Sənə çıx get 
demirəmmi!? Əmir, Təyyara qulaq asmadı. O əllərinin ikisini də 
yumruqlayıb sərxoşların qarşısına yeridi. Birinci zərbəsi 
Aliyənin «sevgilisinin» qırmızı peysərinə endi. Sərxoş başı 
kəsilən toyuq kimi çapalayıb qalxdı. Əmir ikinci zərbəyə 
hazırlaşanda Aliyə onun qoluna sarmaşdı: – Dəymə! Sərxoşların 
əl-ayağına dolaşıb onları kənara çəkişdirən Təyyar da bağırdı: – 
Əmir, sözü adama bir dəfə deyərlər! Elə bu məqamda yaşlı 
drujinaçılar sərxoşları yaxalayıb onları ştaba apardılar. Bu 
hadisədən sonra qəzəb, hiddət Qəzənfərin ürəyini gəmirirdi. O 
özünü idarə edə bilmirdi. Qasırğaya düşmüş sahibsiz qayıq kimi 
yolunu azmışdı. Aliyənin həmişə Əmirlə çiyin-çiyinə yeriməsi, 
bir-birinə ehtiram hissilə baxıb hörmətkarlıqla, bəlkə də 
minnətkarlıqla gülümsəmələri onun arzularla döyünən qəlbini 
dondururdu. Aliyə yanı ilə Qəzənfərin irililəməsinə imkan 
verəndə, o, bunu qəsdən eləmirdi. Bu səki boyu axışan 
izdihamın sıx və seyrək olmasından asılı idi. O səmimi hisslər, 
şirin duyğular ummanında yaşayır, atdığı addımlara haradansa 
gələn ilahi cəsarətin, qollarına axan qüvvətin 
məğlubedilməzliyinə güvənib ürəyində Əmirlə danışırdı: «İki 
sərxoş döymüsən, elə bilirsən qəhrəmanlıq eləmisən!? O ayaq 
 33 
üstə güclə duranı onsuz da Allah döymüşdü. Elə hünərin varsa 
qabağımızdan gələn bu yekəpəri döy. Ağzın nədir ona əl 
qaldırasan! Bu yekəpərlə bacararsanmı? Sənə nə var, utanmaz 
adamsan, döyərsən: hə. Amma o yekəpərin xəbəri olsa onun 
haqqında belə söz danışırsan, yaxandan tutub boğazını sərçə 
kimi üzər. Özünü öymə, o yekəpər, dalaşsaq mənə də cavab verə 
bilməzsən. Qulağının dibinə bir yumruq vuraram quş balası kimi 
iki saat ağzını açıb-yumarsan. Səndən kişi olmaz. Kişi, yanınca 
apardığı qızın namusunu çəkməlidir. Amma sən belə şeyləri 
başa düşmürsən. Başa düşsən Aliyəyə çiyin vurub, göz basıb 
keçənlərin birinə kişiliyini göstərərsən. Budur bax, dərisi beş 
qəpiyə dəyəməyən dalğır da qıza göz eləyib ötdü. Bu gələnə 
fikir ver, kor gözlərinlə bax gör onun pis niyyətli nəzərləri kimin 
sinəsində, buxağında, dodağında gəzir?! Ə, sən də ona gözünü 
ağart də! Heyvansan, heyvan! Vicdanıma and olsun öküzsən, 
öküz!» Onlar dinib danışmadan geniş meydançaya keçərək taksi 
dayanacağına sarı gedirdilər. Bu zaman taksi dayanacağı 
tərəfdən gələn bir oğlan da düz onlara doğru yeriyirdi. Asta 
yerişli bu oğlanın əlləri qoynunda idi. Yumşaq sarı saçları alnına 
tökülüb gözlərinin qabağını örtmüşdü. O üzünə ölüm hökmü 
oxunmuş cani məyusluğu içində idi. Sanki ona yalnız indi 
qiymətli olan ömrünün son dəqiqələrində keçmiş günləri 
xatırlayır, keçdiyi həyat yollarını gözləri önünə gətirir, orada 
özünü, öz hərəkətlərini görüb təəssüflənir, cahil gəncliyini indiki 
ağlının köməyilə fəzilətə qaytara bilməyəcəyini, əcəlin onu bir 
neçə saatdan sonra yaxalayacağını iztirabla düşünüb için-için 
ağlayırdı. O elə bədbin, elə pəjmürdə idi ki, harada olduğunu, 
hansı tərəfə getdiyini belə dərk etmirdi. Özünü Aliyənin 
nəzərində böyütmək istəyən Qəzənfər isə ondan qanacaq, 
mərifət gözləyirdi. Əslində belə bir təsadüf Qəzənfərə çox lazım 
idi. O Əmirdən güclü, cəsarətli, qorxmaz olduğunu Aliyəyə 
göstərməli deyildimi?! Qəzənfər ağlı başında olmayan qüssəli 
oğlana Aliyə ilə öz arasında yol vermədi. O, Qəzənfərin ayağını 
ayaqladı. Qəzənfər özündən gücsüz olan bu oğlanın 
 34 
çiyinlərindən tutdu: – Gözün mən yekəlikdə adamı görmür?! 
Oğlan yuxudan təzəcə oyanırmış kimi ağır-ağır başını qaldırdı, 
qəmli gözlərini Qəzənfərin üzünə dikib dərindən köksünü 
ötürdü. Qəzənfər onu sirkələdi:  
– Karsan, ya kor?! Oğlan yazıq-yazıq boynunu bükdü: – 
Xahiş edirəm bğışlayasınız, üzr istəyirəm. Mən bu gün 
birtəhərəm... Qəzənfər səsinə güc verib özündən çıxdı: – 
«Bağışlayasınız.» Ayaq ayaqlanır – bağışla, göz çıxarılır – 
bağışla, baş yarılır – bağışla. Nə bağışlayım! Təyyar Qəzənfərin 
qolundan tutub irəli dartdı. – Xatanın birindən zorla 
ötüşmüşdük, ikincisini də sən törətmə, belə cəhənnəm ol! 
Qəzənfər, Təyyarın əlindən çıxıb kinayəli, töhmətli nəzərlərini 
ondan ayırmayan oğlanın üstünə atılmaq istədi. Lakin Təyyar 
onu itələyə-itələyə irəli apardı. – Sizə nolub bu gün? 5. Şam 
yeməyindən sonra qırmızı guşədə qeyri-adi bir canlanma vardı. 
Domino, nərd, şaxmat oynayanların səs-küyü, oyunu udanların 
gülüşü, uduzanların mübahisəsi, günahı bir-birində görməsi, 
qəzet, kitab oxuyanların onlara qarşı narazılığı, sakitliyə 
çağırmaları eşidilirdi. Lakin heç bir xahiş domino həvəskarlarını 
susdura bilmirdi. Onlar səssiz oynayacaqlarına söz versələr də 
oyunun qızğın çağında vədi unudur, bir-birilərinə hərbə-zorba 
gəlib psixoloji hücumlara keçirdilər. Bəzisi oyunun həlledici 
dövründə ayağa qalxıb daşı elə çırpırdı ki, stolun müşənbəli 
taxtası oynanılmış daşları göyə atıb yerə səpələyirdi. Nərd 
oyunçuları da gah yalvarır, gah acıqlanır, «şeş qoşa ver!» – 
deyib ayağını yerə, yumruğunu stola vurub onu udacağdı ilə 
hədələyir, gah da oyunu yerində saydıran «iki bir»-dən, xanələri 
açdıran «cüt sə»-lərdən şikayətlənirdi. Şaxmatçılar isə gərgin 
vəziyyətdə düşünürdülər. Rəqibi aldadıb çaşdırıcı gedişlər 
axtarır, üstünlüyü ələ almağa çalışırdılar. Gəmi heyətinin 
növbədə dayananlardan başqa hamısı qırmızı guşədə idi. 
Oynamayanlar da uduzub dilxor olanlara sataşaraq onları 
cinlədirdilər. Qəzənfərlə Əmir nə oynayır, nə də söhbətə 
qarışırdı. Aliyə ilə şəhərdə gəzmələri hər ikisində bir ümid 
 35 
doğurmuşdu. Gözləri oyuna, oyunçulara baxsa da, onların fikir-
xəyalı Aliyə ilə olan gəzintilərində idi. Onlardan heç biri öz 
düşüncəsini müəyyən şəkilə, müəyyən istiqamətə sala bilmirdi. 
Lakin bu dolaşıqlıq, hərc-mərclik, ümidsizlik zülmətində 
hərdənbir parlayıb sönən qığılcım, qasırğaya düşüb yolunu 
azmış kompassız gəmiyə istiqamət götürməkdə kömək edən 
mayaq kimi onların, özü bir təlatüm olan təzadlı fikirlərini 
çarələr, imkanlar sahilinə yönəldirdi. Bu sahil o qədər uzaq idi 
ki, onlar bəzən xilasolma ümidini itirir, dalğalı xülyalar 
qoynunda çapalayırdılar. Heç bir fırtınadan qorxmayan bu 
dənizçiləri əsrarlı düşüncələr, oyanmış könül sevdası təlatümü 
sarsıdırdı. Əmir səbirli idi. Ürəyində baş qaldıran duyğunun 
öhdəsindən gəlməyi bacarırdı. Sakit təbiəti onun həyəcanlarını 
elə ustalıqla pərdələyirdi ki, ən həssas, diqqətli müşahidəçilər 
belə Əmirdə yaranan dəyişiklikləri, dönüşü duya bilməzdi. O 
ürəyi, qəlbilə məsləhətləşib şüuru ilə danışan bir oğlan idi. Heç 
zaman fikirləşməmiş danışmaz, sözgəlişi cavab qaytarmazdı. 
Tanışları, dostları onu qorxmaz, cəsarətli bir adam kimi 
tanıyırdılar. Onlar yanılmırdılar. Əmir doğrudan da, onlar 
düşündüyü kimi idi. Lakin onu bir eybinə çoxları gülürdü. Əmiri 
tanımadığı qızla yarım saat bir otaqda tək saxlamaq beşillik həbs 
cəzasına bərbər idi. O tanış olmayan qız yanında təbdən-təbə, 
rəngdən-rəngə düşürdü. Gah canından qalxan istilikdən yanır, 
gah da varlığını bürüyən lərzədən donurdu. Danışmağa söz 
tapmır, qızın üzünə baxmağa cəsarət etmirdi. Tay-tuşları bir 
hadisəni xatırlayıb tez-tez gülüşürdülər. Keçmiş günlərin birində 
Qəzənfər onu rəqsə aparmışdı. Əmir o zaman bir həftə idi 
gəmidə işləməyə gəlmişdi. Rəqs dənizçilər bağında idi. Əmir 
rəqs etməyi bacarmırdı. O yoldaşlarından rəqs haqqında çox şey 
eşitmişdi. Amma bir dəfə də olsun qız əlindən, qız belindən 
tutub rəqs meydançasında hərlənməmişdi. O, oynamağın 
təhərini də bilmirdi. Təsəvvürünə gətirəndə ki, rəqs etməyi 
öyrənmişdir, özü də onu rəqsə dəvət edən gözəl bir qızla 
oynayır, Əmirin dizləri titrəyirdi. Sanki bu xəyal bir həqiqət idi. 
 36 
Qızın nəfəsi onun canına cərəyanlar buraxır, onu qıdıqlayırdı. 
Təcrübəsizlikdən bu cəsarətsizlik Əmiri kütləvi rəqslərdən 
çəkindirirdi. Qız belini qucmaqda, qız nəfəsini udmaqda, qız 
təravətini duymaqda bəziləri üçün bir vasitə olan bu rəqs 
havalarını öyrənməyə Əmirdə də həvəs olmuşdu. O da başqaları 
kimi nazlı-qəmzəli qızları fırfıra kimi fırlatmağı, onların sehirli 
gözlərinə baxmağı, oynadıqca dalğalanan sinələrinə yaxından 
göz yetirməyi, o füsunkar aləmin belinə, çiyninə, ağ biləyinə əl 
toxundurmağı arzulamışdı. Ancaq Əmir bu arzuların həyata 
keçirilməsinə qadir deyildi. Adicə bir təmasdan güclənən şəhvət 
hissi, onun qarşısıalınmaz çılğınlığı Əmiri həmişə qızlardan 
uzaq olmaq məcburiyyəti qarşısında qoyurdu. Rəqsdə Qəzənfər 
onu bir qızla tanış etmişdi. Qız, Qəzənfərin köhnə rəqs 
tanışlarından biri idi. Qəzənfər, qızı öyrətmişdi ki, Əmirdən əl 
çəkməyib onu oynatsın. Qız da xam adamları dolamağın 
azarkeşi imiş. O qırsaqqız olub Əmirə yapışdı. Göz vura-vura 
Əmirin qoluna girdi, başını onun çiyninə qoyub pıçıldadı:  
– Yəni o qədər çirkinəm ki, mənlə tanış olmaq, rəqs etmək 
istəmirsən!? Əmiri elə bil gicirtkən daladı. O kənara çəkildi. Qız 
əl çəkmədi, yaxınlaşıb kinayə ilə dedi. – Sənin bu hərəkətin qız 
üçün çox böyük təhqirdir. Əmir meydançanı dövrəyə alan 
tamaşaçıların arasından çıxıb xiyabana keçdi. Qız ona çatıb 
gileyləndi:  
– Hara getsən, səninlə gedəcəm. Əmir dayandı. O 
uçunurdu. Gülümsünən qızın üzünü oxşayan nəfəsi həyəcanını 
artırıb onu daha da titrədirdi. Əmir heç nə deməyib yenə 
getməyə başladı. Qız daldan onu ətəklədi. – Sən necə oğlansan?! 
Ömründə elə bir qız görmüsən ki, gəlib tanımadığı oğlana 
sarmaşsın!?. Amma mən səni çoxdan tanıyıram. Səni sevirəm, 
eşidirsənmi, sevirəm. Daha dözə bilmirəm. Əmiri qan-tər basdı. 
O dartıb qolunu qızın əlindən çıxartdı. İstədi qaçsın. Lakin 
ətrafda adamlar çox idi, qorxaqlığı vüqarına sığışdırmadı. 
Qorxdu ki, qız da onun dalınca qaçıb Əmiri camaatın içində 
biabır eləsin. O, qaranlıq xiyabanların birinə buruldu. Məqsədi 
 37 
yüyürüb hasardan aşmaq, bir baş gəmiyə getmək idi. Qız da 
Əmirin dalınca getdi və irəli keçib onu qabaqladı. – İnan əzizim, 
inan ki, sənin həsrətin məni heyva kimi saraldıb. Mənə haçan bir 
söz deyib eşqinin xəstəsi könlümü sağaldacaqsan? Axı, sevən 
bir qəlbi cövrü-cəfa ilə mükafatlandırmazlar! Gəl gedək, heç 
olmasa, rəqs edək. Bu mənim sevən qəlbimə ilk eşqimdən əbədi 
bir təsəlli olacaqdır. İcazə ver, o çil-çirağın altında gözlərinə, 
vurğunu olduğum boy-buxununa doyunca baxım. Səadət ki, 
məndən uzaqlaşır, neynim, qoy getsin, vaxt olar o da sevər, 
sevənlərin nələr çəkdiyini başa düşər, verdiyi işgəncələrin 
acısını duyar. Qız doluxsunaraq Əmirin əlindən tutub onu rəqs 
meydançasına sarı çəkdi. Əmir əlindən çıxıb qəfildən qaçanda 
qız da, onları izləyən Qəzənfər də gülməkdən az qala qəşş 
edəcəkdilər. Əmir bu kələkdən xəbərsiz idi. Qızın əlindən qaçıb 
qurtarmasına sevinmişdi. Elə fərz etmişdi ki, bu həngaməni 
özündən başqa heç kim bilmir. Lakin uşaqlar gəmidə onu 
gördükcə pıqqıldaşdılar, yerli-yersiz gülüşdülər, nəhayət məsələ 
açıldı, Əmir anladı ki, onu kələyə salan Qəzənfər imiş. Əmir o 
anlarda ağlına gətirmədiyi bu təsadüfdən çaş-baş olmuşdu. Qızın 
hərəkəti, andı onu, tamamilə, inandırmışdı. Ancaq sonralar 
deyirdi ki, inanmadım. Ağıllı qız gəlib birdən-birə tanımadığı 
oğlana o sözləri söylərmi?! Bilirdim ki, bu işdə bir kələk var, 
amma bu fırıldaqda Qəzənfərin əli olduğunu ağlıma 
sığışdırmadım. Hər nə isə hünərli qız idi, üstümü əzaril kimi 
almışdı. Düzü yaman qorxdum. Fikirləşdim ki, kiminsə 
doldurduğu qan çanağıdır, mənim başıma töküləcək. Döysəm 
qışqıracaq, oralarda hərlənən milis işçiləri də onun hay-harayını 
eşidib məni tutacaqdılar. Qız şikayətə başlayacaq, böhtan atacaq 
məni ləkələyəcəkdir. Atalar demişkən, utan utanmazdan, qorx 
qorxmazdan. Axırda hünərim qaçmağa çatdı. Əmirin utancaqlığı 
Qəzənfərə fəaliyyət imkanları verirdi. Onun bu zəifliyi 
Qəzənfəri sevindirirdi. O dilli-dilavər olması ilə öyünür, qızlara 
ədalarla təsiretmə məharətinə arxalanırdı. Qəzənfər əmin idi ki, 
Aliyə ilə bu gün də olmasa sabah dostlaşacaq, çox yerini 
 38 
əzbərdən bildiyi «Qılınc və qələmdən» parçalar söyləyəcək, 
İlyasla Qətibənin görüşlərini, onların «sevgi fəlsəfəsi əvəzinə 
həyat fəlsəfəsini» danışıb Aliyənin qanına məhəbbət, şəhvət 
toxumları səpəcəkdir. Onun mülahizəsinə görə – o bunu iki dəfə 
təcrübədən keçirmişdi. Qazandığı müvəffəqiyyət onu 
ruhlandırmış, bunu qadın qəlbinə hakim olmaqda inkaredilməz 
bir həqiqət sanmışdı. – İlk tanışlıqda yalnız kitablardakı sevgi 
məcaralarından, məhəbbət əfsanələrindən danışanda, aşiqlərin 
iztirab və təlaşlarını, kədər və sevinclərini inandırıcılıqla nəql 
edəndə, onların həyacanlandırıcı görüşlərini, təmasdan doğan 
sarsıntılarını söyləyəndə onların qəlbinə ətir çilənir, ehtirasa 
qapılırlar. İki axşamın söhbətindən sonra qızların əvvəlki 
danışıqlardan kef çəkən duyğuları onları həmin əyləncə üçün 
darıxdırır. Qız etinasızlığı yox olur. Qızın qəlbində oğlanın 
söhbətlərinə zəruri bir ehtiyac yaranır. Oğlanlar bu ehtiyacı 
məhəbbət dastanları ilə ödədikcə qızlar özlərini unudub sadədil 
olur, onların qəlbinin tələbi şirin kəlamlarla təmin olunduqca 
mehribanlaşır, oğlanın zəngin mənəviyyatına həsədlə 
boylanırlar. Bu, qızların məğlubiyyətidir. Qəzənfər qırmızı 
guşədə oturub bunları düşünür, nəzəriyyəsini həyata keçirmək 
üçün xeyirxah bir təsadüfün qarşıya çıxmasını arzulayırdı. 
Aliyəyə deyəcəyi sözlərdən ürəyində boyalı cümlələr, rəngli 
ifadələr düzəldirdi. Əmirin isə daxilində heç bir hazırlıq 
getmirdi. O da əvvəlki utancaq, onu rəqs meydançasında 
yaxalayan qızdan qaçan qorxaq Əmir olaraq qalmamışdı. Onun 
da canında bir atəş, bir məşəl yanmaqda idi. Əmirin də könül 
kamanı bir vüsal eşqilə inləyib sızlayır, yalnız indi hüzünlü 
nəğmələr tərənnümçüsü olan qəlbi mahnılar qoşur, yeni 
bayatılar çağırırdı. O, bu dəqiqə bir kimsəsiz çöldə olsaydı elə 
yanıqlı mahnılar oxuyardı ki, dağ-dərələr onun səsinə əks-səda 
verərdi. Axar sular dayanar, uçan quşlar qanad saxlayardı. 
Aliyənin qırmızı guşəyə gəldiyini nə Əmir gördü, nə də 
Qəzənfər, çünki onlar öz könül arzularının məhvərində idilər. 
Aliyə kaman çalırdı, Aliyə yaman çalırdı, simləri hönkür-hönkür 
 39 
ağladırdı. Qırmızı guşədəki bayaqkı gülüş, zarafat, gurultu 
sükuta çevrildi. Hamının gözlərinə heyrət, maraq, təəccüb 
ifadələri çökdü. Əmirlə Qəzənfər isə bu məsum və məsudiyyətə 
pərəstişkarlıqla baxdılar. Sanki əfsunlu bir möcüzənin 
yaranışından son dərəcə məmnun oldular. Aliyə Şikəstəyi-farsın 
son fəryadını, son məhrumiyyətini ağlağan bir nalə ilə 
tamamladı. Gülümsər ilahi gözlərini qırmızı guşədəkilərin 
üzündə dolandırdı. Aliyənin nəzərləri minnətdarlıq 
təbəssümlərilə qarşılandı. Kamilliklə gözəlliyin bir simada qərar 
tutması elə bil bəxtiyarlıqdır ki, onun qarşısında bütün 
xoşbəxtlər baş əyərlər. Bu gözəl məziyyətlər mücəssəməsinin 
ustad kimi kaman çalması həsəd aparmalı idi. O: – Kimin arzusu 
nəyi dinləməkdir? – deyə qəşəng dodaqlarını təbəssümlə açıb 
mirvarilərini göstərdi. – Bəlkə oxumaq istəyən var. Heç kimdən 
səs çıxmadı. Hamının məftuniyyətdən sehirlənmiş durğun 
nəzərləri Aliyənin göz utandıran əfsunlu baxışlarında qərq oldu. 
Aliyə kamanın avazı kimi xoş, ürəkdə arzular, könüldə diləklər 
oyadan bir səslə dilləndi.  
– Hamımız utancaqsınız? Qəbahətdən xəcalətlənərlər, 
mahnı oxumağın heç bir biabırçılığı yoxdur. Yerində qımzanıb 
dilini tərpədən olmadı. Onlar nəfəs alıb verməsəydilər, göz 
qapaqlarını hərdən ağır-ağır endirib qaldırmasaydılar qırmızı 
guşəni məhşur heykəltəraşın iş otağı zənn etmək olardı. Aliyə 
kamanı yenidən köklədi. Görünür başqa hava çalacaqdı. Elə də 
oldu. Kaman yeni bir iniltilə şikayətləndi. Aliyə pəsdən-pəsdən 
oxumağa başladı. Onun sinəsindən gələn səs bulaq suyu kimi 
gedirdi. O, Molla Cümənin «Dünya» rədifli qoşmasını elə bir 
şikayətlə, kədərlə oxuyurdu ki, şeirdəki hüzünün, lənətin təsiri 
birə beş artırdı. Ey dünya heç varmıdır səndə yarıyan? Ömür 
sürüb bir qocalıb qarıyan, Havanın üstündə bəxti yeriyən, Mülki 
Süleymanı neynədin, dünya? Bəlkə, indi kamana qulaq asan yox 
idi, onun susması da heç kimi kədərləndirməzdi. Amma 
dünyanın faniliyini, insanın nəsibsizliyini, ömrün azlığını 
söyləyən səsin kəsilməsi isə hamını təəssüfləndirdi. Aliyə 
 40 
hüzünəmi, yoxsa məlahətli səsəmi hörmət bəsləyən 
dinləyicilərinin narazı qaldıqlarını duyub kamanı yeni hava üstə 
köklədi. Simlə elə bil Məcnunun dərdini dağlara, daşlara 
danışırdı. Sanki xəzanın yetişməsindən ağlayan ağaclar göz yaşı 
olan saralmış yarpaqlarını yerə tökür, təbiətin matəminə gələn 
köhnə dərdli qara buludlar göyün üzünü alır, dağların başına 
qonan, dəfələrlə sürünən dumanlar gülü solmuş, bülbülü küsmüş 
çəmənliklərin halına acıyırdı. Kamanın fəryadı adamın 
xəyalında məsum, yetim bir xilqətin soyuq qış gecəsində evdən 
qovularkən qopardığı naləni, yalvarışları xatırladırdı. Budur, on 
yaşlı bədbəxt bir qız uşağı titrəyə-titrəyə, büzükə-büzükə, 
döyükə-döyükə özünə sığınacaq axtarır. Yalın ayaqlarını 
şaxtadan donmuş şüşə qarın üstünə qoyduqca çənəsi çaqqıldayır. 
O acdır, o yalavacdır, onun səhhətini mühafizə edəcək heç bir 
ümid yeri, heç bir pənahı, heç bir istinadgahı yoxdur. O ağlamaq 
istəyir, lakin asi qəlbinin lənətləri onu hiddətləndirir. Bədbəxt 
qız sırsıradan don geyinmiş yoğun qovaq ağacına sarı yeriyir, 
donmuş barmaqlarə ilə sırsıranı qopararaq ağacın ovruğuna 
girir. Ötən dəqiqələrin hərəsi onun başına bir ağ tük sancıb 
keçir. Yaz gəlir. Ey rəzil həyat, ey qara tale kimsəsiz xilqətin 
mədfənindən sonra xoşbəxtlərinmi üzünə gülürsən?! Sən 
bəxtiyarlar üçünmü bərqərar olmusan?! Onlar onsuz da 
səadətdədir, mərhəmətin varsa bədbəxtləri sevindir, bədbəxtləri 
güldür. Nəşədən məhrumları qüssənin əlindən alsan onlar sənin 
xilaskarlığına inanacaq, alicənablığına səcdə edəcəklər.  
– Gecəniz xeyirə qalsın. – deyə Aliyə qalxdı. – Çox çalsam 
şoru çıxar, elə deyilmi? Hamının heyrətli gözlərindən təbəssüm, 
hörmət, ehtiram süzüldü. Ancaq heç kimdən etiraz, xahiş səsi 
çıxmadı. Aliyənin bir də çalıb-oxuması onların ən birinci arzusu 
idi. Dillənməsələr də Aliyə onların fikrini anlayırdı. Ancaq o 
yorulmuşdu, yatıb dincəlməli idi. Aliyə qırmızı guşədə özündən 
sonra xoş bir sükut qoyub getdi. Əmir qırmızı guşədən Aliyənin 
dalınca çıxdı. Görəsən, o qızın kayutunamı gedirdi. Qısqanclıq 
hissi guşədən Qəzənfəri də qovdu. Əmir alt, üst mərtəbənin 
 41 
karidorlarında görünmürdü. Qəzənfər ayaqlarının ucunda 
Aliyənin qapısının açar yerindən içəri baxmaq istədi. Lakin 
nəgahani bir lərzə, titrəmə onun qətiyyətini qırdı, o ixtiyarsız 
halda göyərtəyə çıxdı. Məhəccərə söykənib fikrə getmiş Əmiri 
görəndə utandı. Öz-özünə: «Kar könlündəkini anlar». – dedi. 
Dinməzcə ona yaxınlaşıb dirsəklərini məhəccərə dayadı. Nəfəs 
alıb verirmiş kimi görünən dənizin qabarıb çökələn sinəsinə 
baxmağa başladı. Mühərrikləri soyudub dənizə tökülən suyun 
şırıltısı, maşınların gumbultusu qəlbi qara sirli gecəyə əfsanələr 
danışırdı. Gəmi azacıq yanlara əyilib düzəlir, yatanlara beşik 
olur, oyaqlara layla çalırdı. Ongünlük ayparanın qabarmalara 
qalxıb çökmələrlə enən əyrim-üyrüm solğun sarı lentləri sularda 
yuyunurdu. Aliyənin göyərtəyə növbə matrosu ilə birgə çıxıb 
orta tikintiyə sarı getməsi aşiqləri heyrətləndirirdi. Aliyəni 
kapitanmı, yoxsa, böyük şturmanmı çağırtdırıb? Onlar keçid 
körpüsündən keçib ikinci mərtəbəyə qalxan Aliyənin ayaq 
səslərini, şturmanın açılıb-örtülən qapısının şaqqıltısını 
dinlədilər. Aliyə görünməz olandan sonra bir-birinə baxdılar: 
Şturman Aliyəni gecə vaxtı niyə çağırtdırıb? Şturmanın 
aynasının pərdəsi salınmışdı. Pərdəyə divanda oturan Aliyənin 
başının kölgəsi düşmüşdü. Bir əlin kölgəsi isə onun başı 
üzərində tərpənirdi. Elə bil o əl Aliyənin başına ətir çiləyirdi. 
Əlin hərəkəti dayandı, pərdədən silinib yox oldu. Çox keçmədi 
ki, pərdədə iki əlin kölgəsi yenidən oynadı. Əllər Aliyənin 
başına toxundu, deyəsən, onun saçlarını tumarlayırdı. Sonra 
ikinci bir başın kölgəsi yan tərəfdən Aliyənin çiyninə doğru 
uzandı. Görünür bayaqdan ayaq üstə olan şturman qızla yanaşı 
oturub ona nəsə deyirdi. Bu, böyük şturmanın armud saplaqlı 
nazik boğazının üstündə duran yekə, pırpız saçlı başı idi. – 
Əclafın işinə bax! – deyə böyük şturmanın hərəkətindən 
hiddətlənən Qəzənfər, Əmirin qolunu xışmaladı. – Öpür, öpür! 
Əmir isə yumruğu ilə havanı hədələdi:  
– İlanın ağzına da lənət, qarasına da! Bu qız axmağın biri 
imiş ki. Elə bilirdim... Ona bax, ora bax! Kölgənin biri böyüyüb 
 42 
pərdəni, tamamilə, örtdü. Aliyə ayağa qalxıb kayutdan 
çıxmaqmı istəyirdi? Yox, belə deyildi. Pərdədə əllərin, qolların, 
bədənlərin kölgələri çapalayıb parpılamağa başladı. Onlar yəni 
zarafatlaşırdılar? Birdən bağırtı eşidildi. Bu, böyük şturmanın 
qışqırtısı idi. Qapı açıldı. Koridorun qarşı tərəfdəki divarına işıq 
heykəl kimi dayanan Aliyənin kölgəsi düşdü. Karidorun o 
başından da Təyyarın qapısı açıldı. O yüyürə-yüyürə baş 
şturmanın kayutuna girdi. Əmirlə Qəzənfər də ora qaçışdılar. 
Aliyənin saçları üzünə dağılmışdı. Kayuta dolmuş ətir qoxusu 
adamı boğurdu. Aliyənin donunun yaxası cırılmışdı. Onun sinəsi 
qəzəb və hiddətdən partlayıb dağılacaqmış kimi həyəcanla 
çırpınırdı. Gözlərindən nifrət, kin-küdurət yağırdı. Rəngi qar 
kimi ağırmışdı. Böyük şturman isə bayılmış halda yıxılmışdı. O 
titrəyir, udqunur, dişlərini xırçıldadır, yumruqlarını döşəməyə 
çırpırdı. Onun gözləri qapalı idi, kiprikləri səyriyirdi. Təyyar 
şturmanın sinəsinə su səpir, dişləri sınmasın deyə ağzını 
açmağa, dişləri arasına dəsmal qoymağa çalışırdı. Şturmanın da 
çənəsi bir-birinə elə kilidlənmişdi ki, onu aralamaq qeyri-
mümkün idi. Şturmanın əlləri açılandan, bədəni süstləşəndən 
sonra Təyyar ayağa qalxdı. Bir əlilə sinəsini örtüb saçlarını 
üzündən yığan Aliyəyə baxdı. O sanki qeyrətli, namuslu 
bacısına baxırdı. 6. Hadisədən hamı xəbər tutmuşdu. Hər kəs öz 
fərziyyə və gümanlarını müxtəlif şəkilə salsa da danışıqların 
çoxu birinci şturmana qarşı çevrilən ittihamlardan ibarət idi. – 
Şturman bəlkə kefli imiş. O dünən şəhərə getmişdimi?  
– Getmişdi.  
– Səkkiz yazmırdı ki? – Ağlı başında idi, heç doqquz da 
yazmırdı. – Bəs, niyə belə sarsaqlıq eləyib? – Guya tanımırsan, 
köhnənin əli uzunudur. Bunun bir niyəsi yoxdur ki! Qızı nə 
üçünsə kayutuna çağırtdırıb, qızın gözləri onun canına od salıb, 
o da özünü saxlaya bilməyib. Yazıq şturman neynəsin, Aliyəyə 
canüstə olan xəstənin də tamahı düşər. Amma gərək böyük 
şturman özünü belə aparmayaydı. O tərbiyəçidir, gəmidə 
kapitandan sonra ikinci adamdır. Gəmidə qanun-qayda tələb 
 43 
eləyənin özü naqis olanda başqalarına nə deyəsən!? – Görəsən, 
qızı heyvan kimi birdən qucaqlayıb? – Əvvəlcə başına ətir səpib, 
saçlarında əl gəzdirib, qızın özünü özünə tərifləyib. Aliyənin 
dillənməməsi, – Allah bilir, bəlkə də, çox söz deyib. Əlbəttə 
deməmiş olmaz. – gülümsünməsi şturmana cürət verib. Amma 
Aliyə başqa mənada gülümsəyirmiş: özünü yorma, bir şey 
çıxmaz! Şturman yola gətirdiyini güman eləyib qızı öpmək 
istəyib. Aliyə başına dolandığım da klassik bir yumruqla onu 
yerə uzadıb. – Harasından vurub? – Orasından. – Lap orasından, 
ha. – Hə, sərrast zərbə olub. Təyyar gecəykən radioqram 
göndərib idarədən böyük şturmana əvəz istəmişdi. Aliyənin, 
özünün, Qəzənfər və Əmrin iştirakı ilə akt tərtib edib əhvalatı 
olduğu kimi yazmışdı. Gəmi Bakıya çatan kimi aktı götürüb 
rəisin yanına gedəcək, hadisəni ən kiçik təfərrüatını qədər ona 
danışacaqdı. Aliyə akta acıqlı vaxtı qol çəkmiş, sonra isə 
peşman olmuşdu: «Mükafatını aldı. Mən ondan şikayət 
eləməyəcəm. Təqsir onda yox, onu pis öyrədən pozğun 
qadınlardadır. Gəmidə işləməyə gələn qadınlar özlərini yaxşı 
aparmış olsaylar, mənim də başıma bu iş gətirilməzdi. Nolar, 
hamı səhv eləyə bilər, dünyada qüsursuz adam tapılmaz. 
Şturmanın təkcə özünü yox, onun ailəsini də düşünmək 
lazımdır. Eşitmişəm ki, arvad-uşağı var. İşdən qovsalar, arvadı 
bu həngaməni bilməmiş olmayacaq. Hər halda bunun səbəbini 
də öyrənəcək. Sonra? Ailə zidiyyəti, ayrılıq, uşaxların yetim 
qalması kimi bədbəxtliklər onların qarşısına çıxacaq. Mən onu 
arvad-uşağının xatirinə bağışlayıram.» Aliyə başına sonradan 
gələn ağılı Təy yara bildirəndə o demişdi: – Bacım, mənim 
ağıllı, mərhəmətli, mənim insaflı, rəhimli bacım, o bu gəmidə 
qala bilməz! Belə bir hoqqadan sonra onu burada necə 
saxlayaq?! Bunun üstünü bu gün malalasam sabah matroslar 
sənə sataşsalar onlara nə deyə bilərəm?! Şturmanı 
cəzalandırmasam onlardan nizam-intizamı hansı haqla, hansı 
ixtiyarla tələb edərəm?! Bu şturman sarsaq adamdır, üçüncü 
dəfədir ki, gəmidə qadına sataşır. İki dəfə onu tək mən yox, 
 44 
bütün ekipajımız bağışlayıb. Söz verib, and içmişdi ki, bir də 
belə qələti eləməyəcək. Budur yenə də öz yekəbaşlığını göstərdi. 
Xırda şeyləri böyütmək mümkündür, ancaq hər axmaqlığı da 
ört-basdır eləmək olmaz! Cinayətkarı cəzalandırmaq, onu ikinci 
bir alçaqlığa təhrik eləmək deməkdir. Mən onda səhv elədim ki, 
onun əvvəlki hərəkətlərinin üstündən keçdim. – Təyyar qardaş, 
müqəssiri cəmiyyətdən ayırıb dörd divar arasında saxlamaq 
yaxşı tərbiyə üsuludur, bəyəm? – Bacım, bəzi qüvvələr qanunla 
məhdudlaşdırılmasa pozğunluqların sayı-hesabı olmaz! Gəl, bu 
mühakimənin ardını hirsimizin soyuyan vaxtına saxlayaq. – 
Təyyar qardaş, xahiş eləyirəm aktı rəisə göndərmə, qoy özündə 
qalsın, bir də elə iş tutsa sənin yanına heç kim minnətə 
gəlməyəcək. Arvad-uşağı var, özü yox, ailəsi yazıqdır. Bilirəm 
ki, aktı ora təqdim eləsən ona afərin deməyəcəklər, 
cəzalandıracaqlar, bəlkə də, məni çağırıb onunla üzləşdirəcəklər. 
Məsələ gəlib bu yerə çatsa mən də düzünü danışacam. «Qolun 
harada, başın da orada.» İnanıram ki, məsələyə orada ciddi 
yanaşacaqlar. Axırda onu ya məhkəməyə verib tutduracaq, ya da 
şturmanı elə bir gəmiyə göndərəcəklər ki, az əmək haqqı alacaq, 
ailəsini dolandıra bilməyəcək, mən bunu istəmirəm. – Aliyə 
bacım, bu iki adamın arasında qalan sirr olsa sözünü yerə 
salmazdım, axı, gəmidəkilərin hamısı bilir. Mənim yerinə özünü 
təsəvvür et, necə hərəkət etməlisən? Aliyə, Təyyardan incimiş, 
gəmi körpüyə yan alan kimi çamadanını götürüb idarəyə 
yollanmışdı. Aliyənin bu qərarını (başqa gəmiyə dəyişirilmək 
istəməsini) heç kim hiss etməmişdi. Lakin bufetçi qadın onun 
paltarlarını çamadana yığmasından şübhələnib Təyyara xəbər 
vermişdi. Təyyar ona keçid qapısının ağzında çatdı. – Aliyə 
bacım, sən mənim canım bir dayan. Sən nə yaman tərs 
adamsanmış. Aliyənin dodaqları dartındı. Qaşları uçan qaranquş 
qanadları kimi çatıldı. Burun pərələrində əsəbi bir titrəyiş 
göründü. – İdarəyə gedib nə deyəcəksən? Axı, səndən 
soruşacaqlar ki, o gəmidə niyə işləmək istəmirsən? – Söz 
 45 
taparam. Təyyar zarafata salıb onun çamadanını əlindən almaq 
istədi:  
– Yaman inadkarsan ha... Ver, çamadanını Əmirnən 
gəmiyə göndərim, özün də uşaqlarla bir az gəzib qayıdarsan. 
Aliyə çamadanı vermədi, onu o biri əlinə ötürüb dayandı. 
Təyyar gülə-gülə əlini çamadana ikinci dəfə uzatdı. Aliyə onun 
əlini geri itələdi. Təyyar çiyinlərini atıb ciddiləşdi. Onun 
üzündən bayaqkı təbəssüm, ehtiram, hörmət ifadələri silindi, 
incik nəzərlərində məzəmmət göründü. O sanki Aliyədən çox, 
öz ağlından, öz hərəkətindən küsmüşdü. – İnsanlığa belə qiymət 
verməzlər, Aliyə bacım. Adamı bu cürə təhqir etməzlər. Aliyə 
bacım, yer qulaqlıdır, xəbər ayaqlı. Bu məsələni rəisə gec-tez 
xəbər verəcəklər, o da çağırıb mənim üzümə tüpürəcək. Axı, 
mənim üzüm niyə danlansın?! Sən ürəyiyumşaq adamsan, amma 
hər şeyin yeri, təhəri var. Budur bax, bu Qəzənfər, yaxud Əmir 
bir qələt eləyəndə lazımi ölçü götürəcəm. Üzümə deməsələr də 
ürəklərində fikirləşəcəklər ki, gəmidə ikitirəlilik var, dostbazlıq, 
mühafizəkarlıq var. Bəlkə, iclasda da durub dik-dik danışacaq, 
məni tənqid eləyəcəklər. Mən tənqiddən qorxmuram. Səhvlərin 
düzəlməsinə xidmət edən tənqiddən də qorxarlarmı!? Ancaq 
özüm öz haqsızlığımdan utanacaq, xəcalət çəkəcəm, dilim gödək 
olacaq, başım aşağı. Kapitan haqsızlıq eləyəndə, insafla, 
vicdanla işləməyəndə gərək ərizə verib vəzifədən çıxsın. O öz 
zəifliyini başa düşüb düzəltməsə, onu onsuz da qovacaqlar. Mən 
bunları bilə-bilə, düşünə-düşünə sənin haqsız inadkarlığınla necə 
barışım!? Aliyə bacım, mən sənin inayətinə pərəstiş edirəm, 
amma bir şeyi unutma. Mən özüm də bəzən güzəştə gedirəm, 
lakin qadın və qızların əxlaqı güzəştlərinin ziddinəyəm. Çünki 
sizin bu keyfiyyətiniz zəiflik, gücsüzlük və qorxaqlıq kimi 
qiymətləndirilir. – Təyyar bir az düşündü. Papiros yandırdı, 
tüstünü ciyərlərinə çəkib üfürdü. – Aliyə bacım, mən şturmana 
əvəz istəmişəm, söz yox ki, göndərəcəklər. Əvəzedici gələn kimi 
təhvil-təslim başlanacaq, o səfərə getməyəcək. Yaxşı, onu 
istirahətə buraxıram, getsin ərizə verib başqa gəmiyə 
 46 
dəyişirilsin. İşdən necə azad olmağı, işə necə düzəlməyi onun öz 
şəxsi məsələsidir, bu haqda danışığımız olmayacaq. Ancaq gəmi 
səfərə çıxanda ekipaj üzvlərinin yığıncağında onun məsələsini 
müzakirə edəcəyik. Heç olmasa, töhmət vermək lazımdır. Daha 
razısanmı? Aliyə minnətdarlıqla gülümsədi. Təyyar əlavə etdi. – 
Gəmiyə indi qayıtma, qoy cammat səni hərdəmxəyal bir adam 
kimi tanımasın. Gedin, bağda beş, on dəqiqə gəzib sonra 
qayıdın. Axı, xörək bişirməlisən. – İndi qayıdıram. Mənim 
gəmimdən nə məqsədlə çıxdığımı özümüzdən başqa kim bilir 
ki! – Mən necə bildim? Bufetçi arvad bildi, aləm bildi. Bağa 
çatanacan Aliyə Təyyarın haqqında düşündü: «Yaxşı adamdır. 
Həssas qəlbə malikdir. Əla müşahidə və mühakimə qabiliyyəti 
var. Ağlabatan sözlər danışır.» Onlar bağda yarım saatdan çox 
ləngimədilər. «Badamlı» içdilər, karikaturalara baxıb 
gülüşdülər, «Yaşıl» teatrın, rəqs meydançasının qarşısından 
keçib gəmiyə qayıtdılar. Nahardan sonra Aliyənin arzusu ilə 
kinoya getdilər. Gəmi yük altında hələ beş, altı saat 
dayanacaqdı. Kinoteatrın binasına çatmamış Aliyə mühüm bir 
şeyi xatırlamış kimi küçənin ortasında dayanıb Qəzənfərdən 
soruşdu: – Qəzənfər haralısan? – Buralı. – Eviniz buradadır?  
– Buradadır.  
– Anan varmı?  
– Var. – Bəs, niyə gedib ananda görüşmək istəmirsən? 
Aliyənin nəzərlərindəki cəsarətli məzəmmət Qəzənfərin 
bərəlmiş gözlərinin dərinliyinə işlədi. Səsindəki haqlı töhmət isə 
onu günahını boynuna almaqdan qeyri bir çarəsi qalmayan 
müqəssir vəziyyətinə saldı. – Kinodan sonra gedib görüşərəm.  
– Deyəsən ananı sevmirsən. – Ananı sevməmək olarmı? – 
Bəs, bu nədir, sevməməkdir də! Qəzənfər gözlərini döydü, bir 
Əmirə, bir də Aliyəyə baxıb geri döndü. Aliyənin o səmtə 
dikilən gözləri mənalı bir ifadə ilə süzüldü. – Əmir, 
Qəzənfərgilə heç getməmisənmi? – Xeyir, getməmişəm. 
– Evlərinin yerini də bilmirsən?  
– Xeyir. 
 47 
– Əmir əlini günbatana uzatdı.  
– Ancaq bilirəm ki, bu tərəfdə olurlar.  
– Bəs, o niyə aşağı gedir, yoxsa gəmiyə qayıdır? – 
Bilmirəm. Deyəsən... Qəzənfər tini burulanda Aliyə qüssəli bir 
səslə: 
– Məndən incidi. – dedi – İçməyə gedir. – Qaytarmaq 
lazımdırsa... Aliyə bir qədər fikirləşib dilləndi:  
– Gəl gedək qaytaraq. Onlar Qəzənfərə çata bilmədilər, onu 
itirdilər. Əmir o ətrafda olan restoranların hamısına girdi, lakin 
axtarıb Qəzənfəri tapa bilmədi. Əmir onu inadla, diqqətlə 
axtarmış olsaydı restoranın mərmər sutunu arxasında oturub 
sifariş verən Qəzənfəri görərdi. – İçib keflənəcək, səfərdən 
qalacaq. – deyə Aliyə həyacanını gizlədə bilmədi. – Oğlanların 
keçmə bu xasiyyətindən. Qızdan...  
– O sözünün dalını ürəyində dedi: – «Qızdan küsən kimi 
arağa, çaxıra pənahlaşırlar.» Əmir vurnuxa-vurnuxa o yan-bu 
yana yüyürdü, «Qəlyanaltı»lara, «aşxana»lara soxuldu, har 
getdisə, əli ətəyindən uzun qayıtdı. Elə bil Qəzənfər göyə 
uçmuşdu.  
– Gəmiyə getmiş olar. – Gəmiyə getməz – Aliyənin gözləri 
yerə dikildi. – Getməz. Onlar kinoteatra üz tutdular, bilet alıb 
salona girdilər. İçəri bürkü idi. Tamaşanın çox olması havanı 
daha da ağırlaşdırmışdı. Ağ dəsmallar, rəngli yelpiklər göyərçin 
qanadı kimi üzdə, sinədə yellənirdi. İşıqlar söndü. Ekrana qar 
təki səpələnən intizamsız uçuşlu ağ həriflər bir yaşıl xətt 
üzərində nizama düzüldü. Filmin bu adı üstünə yaşıl yarpaqlı, 
qırmızı çiçəkli bir gül şaxəsi düşdü. Həriflər güllərdən rəng alıb 
qızardı. Bu qızartı yavaş-yavaş əriyib filmin proloqu olan 
şairanə dan səhərinə çevrildi. Ekranda zümrüd dağlar, dərələr, 
meşələr canlandı. Dağların əyrim-üyrüm yollarında mavi rəngli 
bir «pobeda» göründü. Şoferlə yanaşı bir qız oturmuşdu, külək 
onların saçlarını dalğalandırırdı.  
– Məhəbbət filmidir, – deyə  
– Əmir pıçıldadı.  
 48 
– Deyəsən elədir. – Aliyə könülsüz halda ehtiram xatirinə 
dilləndi. Qəzənfər bu zaman üçüncü yüzü içirdi, dördüncünü də 
sifariş etmişdi. O, birinci yüzü içərkən qəzəbli olmuşdu. 
Aliyədən ayrılmasının səbəbini Əmirin hiyləsi, kələyi sanmışdı. 
İkinci yüz onu bir balaca sakitləşdirmiş, Əmirin belə alçaqlıq 
etməyəcəyinə inam yaratmışdı. O, hətta Aliyədən inciməkdə 
haqsız olduğunu öz-özünə etiraf etmiş, ağlı başında ikən 
restorandan çıxmaq, anası ilə görüşüb gəmiyə qayıtmağı 
düşünmüşdü. Lakin üçüncü yüz onun qərarını dəyişdi. Aliyə ilə 
Əmirin kinoda yanaşı oturub pıçıldaşdıqlarını, 
gülümsündüklərini təsəvvüründə canlandırıb, Qəzənfər yenidən 
hiddətləndi. Dördüncü yüz onu bağa apardı. Aliyənin çöhrəsini, 
Aliyənin paltarını oğurlamış bir xəyal pərisini də ora gətirdi. 
Onlar «Qaçdı-qovdu» oynadılar. Qəzənfər Aliyəni tuta bilmədi, 
yorulub əldən düşdü. Uduzduğunu boynuna alaraq Aliyəni 
yanına çağırdı. – Aliyə, bura gəl. Qəzənfər o araq ilahəsini 
xidmətçi qadın onun yanından keçəndə səslədi. Qadın: – 
Hesablayım? – deyə sayğacını stolun üstünə qoyub fikirləşəndə 
Qəzənfər səksəndi. Araq ilahəsi qeybə çəkildi, xəyal pərisi uçub 
getdi, o köksünü ötürüb alnını ovuşdurdu. – Yüz də gətir. Qadın 
gedəndən sonra o çənəsini əlləri içinə alıb dirsəklərini stola 
dayadı, durğun baxışlarını ağır-ağır sağda, solda gəzdirib 
gözlərini qapadı, onun xəyalında başqa bir səhnə canlandı: 
Tamaşaçı azdır, hər kəs kefi istəyən yerdə oturmuşdur. Aliyə ilə 
Əmir lap son sırada əyləşiblər. Salon yaramqaranlıqdır. 
Onlardan başqa hamının nəzər-diqqəti ekrandadır. Onlar isə 
qucaqlaşıblar. Aliyənin qolları Əmirin boynuna dolanıb. Əmir 
onu özünə sıxıb. Onlar bir-birinə qısılıb nəşə beşiyində 
xumarlanırlar. – Əclaf! Qəzənfərin həlqələnmiş bulanıq gözləri 
avaş-yavaş qapandı, stola yumruq vuran əli sümüksüzmüş kimi 
sürüşüb dizləri üzərinə düşdü, başı gah sağ, gah da sol çiyninə 
doğru əyildi. Qadın «buyurun» deyəndə gözlərini zorla açıb 
aşağı, yuxarı dartınaraq çəkişən dodaqları ilə pıçıldadı: – 
Borcum... Qadın tezcə hesabladı. Qəzənfər pulu verib axırıncı 
 49 
yüzü də içdi. Səntirləyə-səntirləyə küçəyə çıxdı. Bu səkidən o 
səkiyə adlayanda küçənin ortasında dayanıb mızıldandı. 
Ağırlaşmış başını sinəsindən güc-bəla ilə qaldıraraq mürgülü 
nəzərlərini irəli zillədi. Gülümsədi, sonra da hırıldadı. Başı yenə 
də sinəsinə əyildi, qolaylanıb yıxıldı. Qalxıb, ona görə keçə 
bilməyərək dayanmış, taksinin burnunu qucaqladı. – Əclaf, 
mənə söydün?! Şofer cavab vermədi. Qəzənfər büdrəyə-büdrəyə 
şoferin yanına hərləndi, başını qapıdan içəri saldı. – Məni 
tanımırsan? Sən bilmirsənmi mən... otuzuna... sənin 
kimilərinin... bilirsənmi? Qəzənfər hıçqırıb gəyirdi, gülüb 
yumruğunu öz başına vurdu.  
– Mən səfehəm. Məni apar. O şoferə «Nizami» parkının 
yanı əvəzinə öz evlərinin ünvanını söylədi. Gecəyarı Qəzənfərin 
başı ayazımışdı. O maşından necə düşüb gəlmişdi? Onu üçüncü 
mərtəbəyə şoferlə anasımı köməkləşib gətirmişdi? O çoxmu, 
yaxud azmı yatıb? Qəzənfərin bunların heç birindən xəbəri 
olmamışdı. Başının ağrısından göz qapaqlarını aralayıb aça 
bilmirdi. Hərdən ağlı başına gəlir, hərdən də huşsuzluq, süstlük, 
əzginlik ona hakim kəsilirdi. Qəzənfər özünü toxtatmaq, çay 
gətirib onu çağıran anasının səsinə qalxmaq istədi. Lakin 
gücsüzlüyünü, başının gicəlləndiyini duyub özünə gumanı 
gəlmədi, gözlənilmədən ağlamağa başladı. Anaya elə gəldi ki, 
oğlu utandığından ağlayır. Axı, Qəzənfər evə heç vaxt sərxoş 
halda gəlməmişdi. Anası onun içdiyini bilirdi, ancaq onun evə 
kefli gəldiyini görməmişdi. – Eybi yoxdur, başına dolanım, qalx 
çay iç başının ağrısı kəssin. Anasının nəvazişi Qəzənfəri daha da 
kövrəltdi. O boğula-boğula hönkürdü. – Mən ki, səni 
danlamıram, oğlum. – deyə anası onu öpdü. – Utanma, niyə 
utanırsan?! Mən özgə deyiləm ki, öz ananam. Sən bir dəfə içib 
belə eləyirsən, bəs hər gün içib küçələrdə yıxılanlar 
neynəsinlər?! Qəzənfər yerindən dəli kimi sıçradı. Lakin dik 
dayana bilmədi, baş gicəllənməsi onu yatağa yıxdı. O yenə 
dikəldi, qalxmağa çalışdı, ancaq gücsüzlük ona üstün gəldi. 
Qəzənfər bu dəfə elə hönkürdü ki, elə bil sinəsi dağılacaq, ürəyi 
 50 
parçalanacaqdı. – Oğlum, oğlum, – deyə anası onun çiyinlərini 
oxşadı. – Özünü ələ al ana qurban. Niyə ağlayırsan, axı, nolub 
ki?! – Mən orada döşəmə silirəm, mən orada qalyun yuyuram, 
mən orada... – Qəzənfər üzü üstə çevrilib ağzını yastığa 
yapışdırdı, hönkürdü, onun bütün bədəni titrədi. – Mən 
istəmirəm belə həyatı! İstəmirəm, istəmirəm! – O qollarını 
altdan salıb yastığı üzünə sıxdı. – Kayut süpürürəm, karidorları 
silirəm, pas təmizləyirəm, anbar təmizləyirəm. Mən qalyunu... 
camaatın, qırx adamın... qalyunu iydən adamın başı çatlayan 
qalyunu... Mənim kimisini hansı... Mən kimə lazımam. Mən 
özüm özümü... Oğlunun qırıq-qırıq dediyi sözləri dinləyən 
ananın qolları qoynunda gizlənmişdi. Onun gözlərindən sıçrayan 
yaşlar damcılayıb qollarının üstünə tökülürdü. Ananın dodaqları 
əyilib düzəlir, hönkürtüyə yol verməyərək bir-birinə sıxılır, ana 
qəlbinin çırpıntılarını oğlundan gizlədirdi. «Qəzənfər bu 
günəcən belə sözlər danışmayıb, – deyə ana düşünürdü. – 
Mənim öyüd-nəsihətim onu dənizdən ayıra bilmədi. Bəs, onu 
indi zara gətirib ağladan bu dedikləridirmi? Yox, söylədikləri 
deyil, burada nəsə başqa bir sirr var.» – Qəzənfər, balası, – deyə 
oğlunun başını öz qolu üzərinə aldı. – Gəminizdə... Nədənsə bir 
qoxu duymuş ana öz sorğusunu yarımçıq qoydu. Qəzənfər onun 
qolunu başının altından çıxarıb yanı üst çevirdi. Sonra isə 
hönkürüb anasının əllərini gözləri yumulu halda axtarıb taparaq 
onları öz sifətinə yapışdırdı. Və elə ağladı ki, ana oğul fəryadına 
şərik olmaya bilmədi.  
– Həyat deyil, ana! Matrosu adam hesab eləmirlər. Matorçu 
olmaq yaxşıdır, onlar qalyun yumurlar. Amma məni hamı görür 
o da... o da görür. Qalyun yuyanı kim... Ana oğlunu danışdırıb 
çox sorğu-suala tutmadı ki, o sərxoşdur, bəlkə də sayıqlayır, qoy 
yatsın, səhər açılar, Qəzənfərin də ağlı başına qayıdar, soruşub 
hər şeyi öyrənər. Oğlunun dəniz həyatına nifrət etməsi 
ürəyindən idi. O, bədbəxt ərinin dəhşətli ölümündən sonra 
dənizə düşmən gözü ilə baxırdı. Sanki ərini aparan əcəlin 
sinəsində işləyən oğlu da bir gün geri qayıtmayacaqdı, o 
 51 
təhlükəli yollarda itib-batacaqdı. Qəzənfər kefli də olsa o öz 
müvəffəqiyyətsizliyini, öz çirkinliyini ikrah elədiyi, dönə-dönə 
hiddətlə söyləyib ağladığı xidmətlərində görürdü. Guya onu 
Aliyəyə sevdirməyən, qızın gözlərindən salan həmin o xidmətlər 
idi. Qəzənfər dünən bunları fikirləşib böyük şturmandan xahiş 
etmişdi ki, məni başqa növbəyə keçirin, saat dörddən səkkizə 
olan növbə vaxtlarına alışa bilmirəm. Özümü həmişə yorğun, 
əzgin hiss eləyirəm, yatağa uzanıram, saatlarla gözlərimə yuxu 
gəlmir. Nə doyunca yata bilirəm, nə də kitabları oxuyub 
imtahanlara hazırlaşmağı bacarıram. Əli aşından da oluram, vəli 
aşından da. Axı, mən qiyabiçiyəm, mənə hazırlaşmaq lazımdır. 
Qəzənfər dərdini açıb desəydi onun arzusu bəlkə də yerinə 
yetirilərdi. O da utanmış açıq danışa bilməmişdi. Necə də 
danışaydı?! Söyləsəydi ki, karidoru, kurilkanı silib-süpürəndə, 
gündə içində yüzlərlə papiros kötüyü atılıb tüpürülən çəlləyi 
yuyanda məni Aliyə görür, mən onu almaq istəyirəm. 
Gördüyüm bu işlər də məni onun yanında həddindən artıq 
utandırır. Gəmidə mənim kimi arvadlıq eləyən bir adi oğlanı 
Aliyə təki qəşəng qız sevərmi? Qəzənfər bunları şturmana 
söyləyə bilməmişdi. Şturmanın yekə bir qaravəlli düzəldib hər 
yetənə danışmasından, camaatı ona güldürməsindən qorxmuşdu. 
Qəzənfərin könlünü qubarlandıran onun xəyalətları idi. O axşam 
söylədiklərinin heç birini səhər öz boynuna götürmədi.  
– Sən nə danışırsan ana, döşəmə silmək, qalyun yumaq 
nədir, mən gəminin sükanını idarə edirəm. – Oğul... – Ana, kefli 
adama inanırsan, ya ayığa? Həssas ana qəlbindən, döyüntülü ana 
ürəyindən səhərəcən yüzlərlə duyğular keçmişdi. Bir-birini əvəz 
edən mülahizələr, güman və ehtimallar onu düşündürmüş, 
oğlunun sevib qoynuna atıldığı həyatı pisləməsi, xüsusən 
Qəzənfərin göz yaşları bir yığın əzab olub ananı əzmişdi. O, bu 
çağlayışın, bu sayıqlamanın təkcə sərxoşluq əlaməti olmadığını 
yəqin etmişdi. «Onu ağladan başqa şeydir, – deyə fikirləşmişdi. 
– Ancaq sərxoşluğun bir xeyri var ki, ürəkdəkini dilə, 
könüldəkini gözə gətirir. Qəzənfər içib keflənməsə o sözləri 
 52 
söyləməzdi. Deyəsən, qız sevib. Məncə belə olar. Rəhmətlik 
ərim də mən onun şvabra ilə karidoru sildiyini görəndə qan-tərə 
batmadımı?! Biz onda yenicə sevişmişdik. Mən gəmini 
qarşılamağa getmişdim. O, mənim ora gələ biləcəyimi heç 
güman etmirmiş. Yazıq ondan sonra düz bir ay mənim üzümə 
şax baxa bilmədi. Yəqin Qəzənfərin də başına belə bir iş gəlib. 
Gəmidə nökərə, sahildə bəy balasına oxşayan dənizçi sevən, bir 
qıza bənd olan zaman dərdi bu olar.»  
– Oğul... – Ananın alianı səsindəki titrəyiş, qayğılı 
nəzərlərindəki mənalı şərməndəlik, nədənsə, açıq danışa 
bilməmək cəsarətsizliyi, çəkingənliyi ona mane oldu. O bir də 
dillənməyəcəkmiş kimi inadla susdu. Oğlu ilə üz-üzə dayandığı 
halda çevrilib otağın o başına getdi. Tül pərdəli pəncərədən 
maşınlar şütüyən küçəyə baxdı. Qəzənfər arxadan onun çiyinləri 
qucaqladı. – Ana, məni bağışla. Mən bilmirəm... bilmirəm... 
Axı, axşam dediklərim... Sərxoş olmuşam, danışığımı 
bilməmişəm. Özüm ölüm ki, mən qalyun-zad... Axı matrosun işi 
təkcə bunlar deyil. Ana çevrildi. Onun utancaqlıq pərdəsini 
atmış cəsarətli baxışları Qəzənfərin ürəyinə, qəlbinə nüfuz etdi. 
– Ana, axı... Ananın əlləri oğlunun başını gətirib öz sinəsinə 
qoydu. – Oğul, unutma ki, atan da dənizçi olub. Mən o həyata 
nabələd deyiləm. Dənizçilərin gördükləri işlərlə tanışam. Sənin 
bəzi sözlərinə, təriflərinə bənd olmamağım da... Ata olanda 
bunları başa düşərsən... Rəhmətlik atan da sənin kimi dənizçi 
idi. Bəs biz bir-birimizi niyə... O matros idi, mən isə institutunun 
son kursunda oxuyurdum... – Ana oğlunun başını öz sinəsindən 
qaldırıb onun gözlərinə baxdı. – İnandınmı? Onların ikisi də göz 
qapaqlarını ağır-ağır endirib nəzərlərini yerə dikdilər. Ana – 
oğul söhbətinin sonu təqdiredici utancaq bir təbəssüm oldu. 7. 
Gəmi günortaya yaxın Həştərxan reydinə lövbər atdı. Dəniz, 
doyduqdan sonra yaz günəş altında durub mürgüləyən quzu kimi 
sakit idi. Gəminin tüstüsü göyə, burula-burula tənbəl-tənbəl 
qalxırdı. Yük götürməyə gələn barj Həştərxandan yenicə 
çıxmışdı. Radioqramda onun reydə səkkiz saatdan sonra 
 53 
çatacağı göstərilirdi. Demək, gəmi səkkiz saat səmərəsiz 
dayanacaqdı. İstismar vaxtına qənaət edən, səfərləri tez başa 
vurmaq uğrunda dəqiqələri, anları qovan ekipaj bu cür sakit 
havada səkkiz saat itirəcəkdi. Onlar səkkiz saata həm yükü 
boşaldıb qurtarar, həm də növbəti səfərdən otuz, qırx mil yol qət 
edə bilərdilər. Gələndə elədikləri qənaəti qayıdanda artırar, aylıq 
planı iyirmi gündə doldurub pul mükafatı alardılar. Onlar 
kisədən gedən bu səkkiz saatın uğursuzluğuna təəsüflənirdilər. 
Nə etmək olar, bundan ötrü onları qabaqda gözləyən qələbə 
günləri, ayları içində itirərlər. Dənizçilərin diltəngliyi çox 
çəkmədi. Onlar soyunub özlərini günəşə yandırmağa, çəkişməyə 
başladılar. Nicat dairələri kəndirlərlə məhəccərə hörüklənib 
dənizə atıldı. Dənizə hoppananların kumbultusu, şap-şupu 
yatmış suları dalğalandırıb oyatdı. Nicat dairələri yırğalandı, 
çevrə şəkilli dalğalar getdikcə genişlənib dənizin üzünə yayıldı. 
Çimənlər bir-birinin üzünə su atıb zarafatlaşır, yorulanlar nicat 
dairələrindən tutub dincəlir, çimməyənlər də göyərtədən onlara 
tamaşa edirdilər.  
– Aliyə bacım, sən niyə çimmirsən, yoxsa üzmək 
bilmirsən? Məhəccərə söykənib çimənlərə baxan Aliyəni 
dindirən Təyyar idi. O başına əlüz dəsmalı sarımışdı. Köynəyini 
qoltuğuna vurmuşdu. Orta göyərtədən gəlirdi. Gün onun tüklü 
sinəsini, çiyin kürəklərini yandırıb qıpqırmızı qızartmışdı. İri 
biçimli əllərinin üstündəki damarlar üfürülüb şişmişdi. – 
Bilirəm.  
– Bəs, niyə çimmirsən, utanırsan? Utanmaq nədir! «Çünki 
oldun dəyirmançı, çağır gəlsin dən Koroğlu.» Aliyənin əynində 
xələt, başında böyük çevrəli ağ aşpaz papağı vardı. Günəşin 
sularda əks edən şüaları onun lətif üzündə, mavi gözlərində 
oynayırdı. – Utanmıram, çimmək kastyumum yoxdur. Təyyar 
nəsihətverircəsinə:  
– Bu haqda gərək gəmiyə gəlməyə hazırlaşanda düşünəydin 
– dedi. – Dənizdə çimmək yaxşı şeydir. Adamın canı-başı 
bərkiyər, ciyərlərin hava tutumu artır, nə bilim daha nə kimi 
 54 
faydaları olur. Belə işləri həkimlər yaxşı bilirlər. Mən də bu 
dediklərimi onlardan eşitmişəm. Sınamışam da. Doğurdan da, 
dənizdə çox çiməndə, avar çəkəndə adam başqa fiziki işlərdə 
təngnəfəs olmur. Xəstəliklərə qarşı da davamlılığı artır. 
Məsələn, qrip kimi xəstəliyin necə şey olduğunu mən beşinci 
ildir ki, tanımıram. Bir az susub əlavə etdi:  
– Get hazırlaş gəl, gedək.  
– Hara?  
– Bax, o gəmiyə.  
– Təyyar. üç mil aralıda lövbər sallamış gəmini göstərdi. – 
«Donbasdır» O Həştərxan çay donanmasınındır. Reydə gələn 
gəmiləri ərzaqla təmin edir. Orada sənaye malları mağazası da 
var. Keçən səfərlərin birində ora getmişdim, onda orada çimmək 
kastyumu görmüşdüm. Satılıb qurtarmamış olar, gedək birini 
səninçün alaq. «Donbas»da yaxşı Həştərxan qarpızı da olur. – O, 
ləzzətlə başını yırğaladı. – Həştərxan qarpızı yeməmisən?  
– Yeməmişəm. Təyyar əlini Aliyənin çiyninə vurub onu 
tələsdirdi: – Ağzımın suyu axdı, tez ol! Paltarını dəyiş, bu 
paltarda ora getmək olmaz. Orda bizim hər şeyimizə fikir 
verəcəklər. Əmir haradadır? – Təyyar o yan-bu yana boylanıb 
Əmiri axtardı. – Seyfəddin, Əmiri tez bura çağır. Aliyə yaşıl 
yubqa, ağ kofta geyinmişdi. Balaca cəhrayı ridikülünün qulpunu 
biləyinə keçirmişdi. Qızıl saatı, qızıl sırğaları, mirvarilərlə 
özünü bəzəyib məlahətini bir az da artırmışdı. Sırğaları 
yırğalandıqca parıltı saçırdı. Sanki təmiz səmada şimşək çaxır, 
ulduzlar parlayıb sönürdü. – Təyyar qardaş, biz ora nə ilə 
gedəcəyik? Geyinib göyərtəyə çıxaraq köynəyini qollarını geri 
qatlayan Təyyar: – «Volqa» ilə – dedi. – Doğrudan nə ilə?  
– Qayıqla. Əmir uşaqlara de, qoy sənə kömək eləsinlər, 
qayığı suya salın. Aliyə trapla düşmək sənə çətin olacaq, indidən 
çıx otur qayığın içində. Mən də pul götürüb gəlirəm. – Məndə 
var Təyyar qardaş. Təyyar məzəkarlıqla dedi: – Mənə tüfeyli 
həyat sürməyi öyrətmək istəyirsən, yoxsa, rüşvətlə gözlərimi 
indidən pərdələmək niyyətindəsən? Aliyə qayığa oturdu. 
 55 
Matroslar qayığı suya salladılar. Əmir də trapla qayığa enib 
yerini rahatladı, avarların ikisini də nizamlayıb «səfərə» hazır 
oldu. Təyyar bu vaxt göyərtədən Aliyəyə üzrxahlıq elədi:  
– Aliyə, məni bağışla, gedə bilməyəcəyəm. İndicə, elə bu 
dəqiqə radioqram aldım, ona təcili cavab verməliyəm. Doğru 
cavab üçün də gərək keçən rüblərin hesabatlarını gözdən 
keçirəm. Bu ən azı iki saat vaxtımı alacaqlar. Bu qədər vaxtda 
da siz həm ora çatar, həm də əskik-gərəyinizi alıb bəri yola 
düşərsiniz. Nə etmək, görünür bir yerdə dəniz gəzintisinə 
çıxmaq bizə nəsib deyilmiş. Sizə yaxşı yol! Əmir kürəklə! 
Təyyar onlara gülə-gülə əl elədi. Gəmi boyu sürünən qayıq, 
sinəsi malalanmış lal dənizin üzündə oyanmış pıçıltılı sulardan 
özü öndə köpüklü yol salıb getdi. Aliyə ağ çətirini açıb başı 
üzərində tutmuşdu. O gəmidən baxanda şehli çəmənlikdə bitən 
tənha göbələyə oxşayırdı. Radioqram məsələsi yalan idi, 
Təyyardan heç bir şey soruşulmurdu. O özü qəsdən getmədi. 
Əmirin Aliyəyə rəğbət bəslədiyini duymuşdu. Həm də 
fikirləşmişdi ki, Aliyə uşaqların birinə nə qədər tez bağlansa 
yaxşıdır. Yoxsa uşaqlar keflənib gəldikcə qıza sataşacaqlar. Hər 
halda bunun nəticəsi yaxşı olmayacaq. Ekipajın adı biabır 
olacaq, onu da yuxarı çağırıb danlayacaq, abrını alacaq, gəmidə 
tərbiyənin aşağa səviyyədə olmasına görə töhmətləndirəcəklər. 
Əmirlə Aliyə beş, on dəqiqə dinib danışmadılar. Onların əvəzinə 
qayığın arxasınca qaynayıb axışan sular bitib-tükənməz bir 
söhbət başlamışdı. Sanki Əmirin ürəyindəkiləri Aliyəyə 
söyləyir, onun cavab vermədiyini görüb gileylənirdi. Aliyənin 
xəbəri yox idi; Əmiri heyvani bir hiss çuğlamışdı. Onun 
qulaqları batmışdı, o heç bir səs, söz eşitmək iqtidarında deyildi. 
Ürəyinə soxulmuş qasırğa onu üşüdürdü. Əmir ağappaq 
ağarmışdı. Böyümüş gözləri heç nəyi görmürdü. Hava azlıq 
edirdi, o boğulurdu, avar çəkə bilmirdi. Avarlar bəzən havada 
gedib gəlir, bəzən də suların dərinliyinə işləyib. Əmirdən böyük 
qüvvət tələb edirdi. Əmirin isə qollarında güc qalmamışdı. 
Aliyə, Əmirin üzünə baxanda qorxdu, geri çəkilib qayığın 
 56 
burnunda oturdu. Əmir, Aliyəni qucaqlayan birinci şturman kimi 
ağarmışdı, titrəyirdi.  
– Əmir! Aliyənin çılğın səsinin havaya y ayılması ilə onun 
ovcuna atdığı suyun Əmirin üzünə çırpılması eyni vaxta düşdü. 
Əmir tələyə düşmüş ayı kimi bağırdı. O sanki yatıb yuxu 
görürmüş. – Əmir bir az tez-tez kürəklə, deyəsən, yaman bərk 
yorulmusan? Əmirin həyadan gözləri yaşardı, qanı üzünə 
yığıldı. Qollarının, sinəsinin biz-biz durub ürpərmiş tükləri 
dibində payız qurovuna oxşar soyuq tər damlaları göründü. O 
gülümsədi, guya Aliyənin sözünə rişxənd edirdi. Amma bu, onu 
tez sarsıdıb, tez də qasırğanın amansız hökmündən asanlıqla 
yaxa qurtarmasına sevinməsi idi... «Aliyə üzümə su atmasaydı 
sarsaqlayacaqdım, – deyə o əzab və minətdarlıq duyğuları içində 
düşünürdü.  
– Bu özü də elə bir axmaqlıq olacaydı ki, ilk məhəbbətimi 
itirəcəkdim. Mən niyə belə iradəsiz, şüursuzam?! Mənim kişi 
dəyanətim harada qalıb?! Görəsən, Aliyə bir şey başa düşmədi 
ki? Anlayıbsa hər şey alt-üst olacaq, o mənlə bir də heç yana 
getməyəcək. – Əmir Aliyənin qəribə bir ifadə ilə ona dikilən 
nəzərlərini görcək ürəyində bir ağrı hiss etdi. Sanki illərlə 
axtardığı dəfinəni son ümid yerində tapmayıb hədsiz dərəcədə 
kədərlənmişdi. – Deyəsən anlayıb, baxışlarından görünür ki, onu 
ürkütmüşəm. Nəzərlərində dərin bir heyrət və inanmamazlıq var, 
gördüyünə hələ də inana bilmir. Soruşsa: niyə elə olmuşdun? Nə 
deyim? Deyəcəm ki, son vaxtlar məndə ürək ağrısı peyda olub, 
o hərdənbir sıxılıb mənə əzab verir. – Əmir Aliyənin üzünə 
yenidən baxdı. Aliyənin baxışları iti idi. Sanki Əmirin ürəyinin 
içini görməyə çalışırdı. Əmir nəzərlərini yayındırdı. Elə bil 
gözlərindən görünən qəlbini Aliyənin inadlı axtarışından 
qorumaq istədi. «Yaman həssas qızdır, onu aldatmaq çətindir. O 
məndən heç nə soruşmayacaq, gərək bir xəstə kimi özüm 
şikayətlənəm. Axı, bu yalandır, onu inandıra bilərəmmi? Gərək 
elə danışam ki, inansın. Kişi də yalan danışarmı?! Bir də ki, 
Aliyə ürək xəstəliyinə tutulduğumu eşitsə...» Əmir bu sualdan 
 57 
sonra ürəyində bir sıxıntı duydu. Elə bil daxilində göy guruldadı, 
ildırım çaxdı. Aliyə Əmiri diqqətlə müşahidə edirdi. O, Əmirin 
öz-özü ilə danışdığını, həyəcanlanıb sarsıldığını, öz vəziyyətini 
xatırlayıb utandığını, xəcalət oduna yandığını anlayırdı. Lakin 
Əmirin nələr düşündüyü ona qaranlıq və anlaşılmaz idi. Aliyə 
onun üzündə təcəssüm edən acı peşmançılıq əlamətlərinə 
əsaslanıb özündə bəzi təsəvvürlər yarada bilirdi, ancaq bunlara 
əmin olmurdu. Əmirin varlığındakı onun iradəsindən qüvvəli 
ehtirası sadəlövhlüklə gizlətməyə çalışan, amma bacarmayan 
oğlanın təcrübəsizliyi ona çox səmimi görünürdü. – Əmir, 
ananın sndən başqa da övladı varmı? Əmir Aliyənin səsindəki 
səmimiyyətdən özündə bir yüngüllük hiss etdi. Sanki 
çiyinlərindən basan ağır yükü hansı xeyirxahsa götürüb yerə 
qoydu. – Yoxdur. – Anan işləyirmi? Onun həyatı ilə maraqlanan 
qızın sorğusu Əmirə o dərəcədə xoş gəldi ki, elə bil Aliyə ona 
ərə getməyə söz verəndən sonra bəzəyəcəyi evlərdən, 
gəzəcəkləri yerlərdən, görəcəkləri işlərdən söhbət açmışdı. – 
İşləmir, qocadır. – Yaşı çoxdur?  
– Yaşı o qədər çox deyil, onu dərd, ələm tez, vaxtsız 
qocaldıb. – Atan da işləmir? Əmirin gözlərinə kədər çökdü, 
səsindəki məyusluq Aliyəni mütəəssir etdi.  
– Atamın üzünü mənim üç yaşım olanda görmüşəm. Boy-
buxunu, sir-sifəti xatirimdə yaxşı qalmayıb. – Müharibədə... – 
Aliyə Əmiri kədərləndirdiyinə peşman oldu. Onun səsi də bu 
iztirabdan qırıldı. Sonra ürək verircəsinə dedi: – Müharibədən 
çoxlarının atası qayıtmadı... Əmir heysiyyətinə toxunulmuş bir 
adam etirazı və üsyankarlığı ilə dilləndi: – Müharibədə ölsə çox 
təəssüflənməzdim. Atamı qırx ikinci ilin payızında qaçqınlar 
öldürüb. – Qırx ikinci ildə qaçaq-quldur olub bəyəm? – deyə 
Aliyə inamsızlıqla soruşdu. – Atam qoyun fermasının müdiri 
imiş. Sürünü yaylaqdan arana haylayırlarmış. (Bizim kəndin 
yaylaq yolu meşələrin içindən keçir.) Əsgərlikdən qaçanlar 
köçün qabağını kəsib bölükləmək istəyirlərmiş. Atamgil 
müqavimət göstəriblər. Onlar da köçü gülləborana tutublar. O 
 58 
gecə orada atamdan başqa iki çoban da öldürülüb. Aliyə 
təskinlik vermədi. Lakin onun təəssüflü gözləri Əmirin dərdinə 
şərik olduğunu göstərirdi. Əmir, qızın baxışlarındakı bu məlalı 
duymaqdan məhrum deyildi. O ehtiras təlatümündən silkinib 
çoxdan çıxmışdı. Aliyə baxışlarını dəyişdi. Onun gözləri 
oğlanları hər cür möhnətdən qurtaran bir ifadə aldı. O sükutu 
gözlərində gülüş, dodaqlarında təbəssüm yaratmaqla pozdu. 
Gözlər gözləri əfsunladı, onların hər ikisi dəniz üzərində 
olduqlarını unutdular. Əmir sanki yuxuda səma səyahətinə 
çıxmışdı, şairanə bir bəyaz gecə idi, qanadları onu kəhkəşanlara 
doğru aparırdı, üzü ləkəli, gözləri kölgəli ay, qızıl düymələrə 
oxşar ulduzlar yerdən qalxan şahinin uçuşuna həsəd çəkirdilər. 
Xəyalın verdiyi bu nəşə Əmirdə bir huşsuzluq, bayğınlıq əmələ 
gətirdi, o arvadları buraxıb qayıqda qalxdığını hiss etmədi. 
Nəzərləri Aliyənin sahrkar gözlərini kəməndində ola-ola ayağını 
irəli əvəzinə yana atdı. Qayın əyildi, Əmir qəfildən dənizə 
yıxıldı. O hara gedirdi? Aliyənin gözləri Əmiri özünə elə bir 
qüvvə ilə çəkmişdi ki, o oturduğu yerdən qopmaya bilməmişdi. 
– Əlini mənə, əlini mənə ver. – deyə Aliyə Əmirə kömək etmək 
istədi. Əmir başını sirkələyərək telinin suyunu ətrafa sıçratdı. 
Ovurdlarını dombaldıb dodağından axaraq ağzına dolan suyu 
üfürdü. Qayığın yanından yapışı: – Sən qayığın o tərəfində otur, 
– dedi. Əyilib səni yıxmasın. Əmir qayığın içinə qalxdı, onlar 
gülüşdülər. Aliyə öz gözlərindəki əfsunun qüdrətinə gülürdü. 
Əmir isə Aliyənin qəhqəhəsindəki şirinliyi və bir də öz acizliyini 
alqışlayırdı. Onlar bir qədər gülüşdükdən sonra susdular. Əmir 
avar çəkməyə başladı. Lakin qollarında əvvəlki həvəsin qüvvəti 
qalmamışdı, qayıq çox yavaş gedirdi. Elə bil sükutla ötən bu son 
dəqiqələr onun ürəyində bir boşluq yaratmışdı onu doldurmaq 
zərurəti hər şeydən vacib idi. Sövq-təbii Əmirə deyirdi: «Səndə 
fərasət yoxdur. Aliyə sənin üzünə su atdı. Bilirsənmi bu nədir? 
Bu, qızın öz şıltaqlıqları ilə oğlanı cuşə gətirməsi, «Gəl məni 
öp!» deməsidir. Sən də bunu anlaya bilmədin. Bir də belə fürsət 
ələ düşməyəcək; indi də sən onun üzünə su at, gülsə, dayanma! 
 59 
Qızı qucmaq onu təslim etməkdir. Əmir Aliyənin üzünə 
yoxlayıcı bir nəzərlə baxdı. Aliyə həmin dəqiqə: – Tez kürəklə. 
– dedi – deyirlər bu xəzər yaman dəli dənizdir. Dəliliyi tutar, 
qayıda bilmərik. Əmir, dizləri beldən yuxarı duran çəyirtkəyə 
oxşar qayığın avar ayaqlarını suya sıxıb elə təkanlar verdi ki, 
dəniz sürətlə geriyə axdı. – Əmir sənə ev veriblərmi?  
– Şəhərdə?  
– Hə şəhərdə.  
– Kənddə evimə nə gəlib ki!  
– Onu bilirəm; srağagün danışmısan, yadımdan çıxmayıb. 
Axı, sən bir daha kənddə işləməyə, yaşamağa getməyəcəksən, 
dənizçisən, sənin burada evin olmalıdır. Əmir qüssə ilə: – 
Verməzlər. – dedi. – Niyə, nə səbəbə? Əmir göz qapaqlarını 
endirdi, dodaqlarını açıb-yumdu, gülümsünərək udqundu, 
nəhayyət tutulub açılan bir səslə bildirdi:  
– Subaylara ev vermirlər.  
– Niyə, subaylar adam kimi yaşamaq istəmirlər?!  
– Nə bilim... Aliyənin nəzərləri Əmirin üzündə idi. Əmirin 
sifətindəki qızartı, gözlərindəki həya, səsindəki həyəcan onun 
ürəyini riqqətə gətirdi: «Səmimi oğlandır.»  
– Əmir, bəs niyə evlənmirsən, özün də deyirsən ki, anam 
qocadır? Əmir başını qaldırıb Aliyəyə baxdı. Onun gözlərində 
məzlumlara məxsus bir ifadə vardı.  
– Tez evlənənlə, tez nahar eləyən peşman olmaz. Əmirin 
dodaqları, kirpikləri titrədi. Bu an onun gözlərində heç bir 
parıltı, heç bir şəfəq yox idi. – Yaxşı qız tapa bilmirsən? Mənim 
qəşəng bir rəfiqəm var, istəsən səni onunla tanış elərəm. Bir-
birinizi bəyənib-bəyənməməyiniz öz işinizdir. O qız ağıllıdır, 
namusludur, əxlaqı təmizdir, evdardır; daha nə istəyirsən, oğlana 
da bunlar lazımdır. Əmirin sifətinə dan qızartısı çökdü, canını 
bir istilik bürüdü, alnını qaynar tər islatdı. Yaxşı məqam idi, 
lakin Əmirin dili açılmadı. O mətanətini səfərbərliyə alıb 
dillənənəcən qayıq «Donbas»a yaxınlaşdı. Başqa adam əldən 
gedən belə bir fürsətə heyfsilənərdi, ancaq Əmir qətiyyən 
 60 
təəssüflənmədi; əksinə sıxıntıdan tez qurtardığına sevindi. Onlar 
«Donbas»da çox vaxt itirmədilər. Aliyəyə çimmək kastyumu və 
beş qarpız alıb geriyə döndülər. Yol yarı olanacan heç nədən 
söhbət açmadılar. Bu sükut, səssizlik Əmiri darıxdırmırdı. Onun 
hisslərindəki gərginlik azalmış, beynindəki tutqunluq silinmiş, 
zehni aydınlaşmışdı. Əvvəlki qızarıb-bozarma halları onun 
varlığını tərk etmişdi. Sanki ona bir bəxtiyarlıq üz vermişdi. O 
indi sərbəst idi, düşünüb-daşına bilirdi. «Mən bu yerdə 
utanmamalıyam. – deyə, o cəsarətsizliyinin günahını 
utancaqlığında görürdü. – Aliyəyə sözümü indi deməsəm, 
könlümün xəzinəsini ona gəmidə aça bilməyəcəyəm. Bakıya 
çatanda Qəzənfər də gələcək, amanımı qıracaq, onun təqibindən 
imkan tapmayacağam.»  
– Aliyə... Əmir ürəyindəki sözlərin dalını dilinə gətirə 
bilmədi. Yenə hücum çəkən utancaqlıq sıxıb onun suyunu 
çıxartdı. – Əmir nə deyəcəydin? Əmir nəinki cavab verməyə, 
hətta Aliyənin üzünə baxmağa belə özündə bir cürət duymadı. 
Aliyənin ikinci sualı onu bu işgəncədən azad etdi. – Demək 
istəyirdin ki, çimək? Aliyə gülümsünürdü. Bu təbəssümün 
mənası nə ola bilər? Bəlkə Aliyə onun həyəcanlarını anlayırdı. 
Aliyənin çöhrəsindəki ifadələr Əmirə görə müəmma idi, o 
hazırki vəziyyətdə gördüklərini mənalandıra bilməzdi.  
– Gəminin yanında çimsək hamı bizə baxacaq. Aliyə 
qısqanclıq hissinin Əmirə dedirtdiyi bu sözə güldü. Əmirə 
haradansa bir ər cəsarəti gəldi. Aliyəyə ərki, qanunu ixtiyarı 
çatan bir nişanlı qətiyyətilə dedi: – Düz deyirəm də! O 
şorgözlərin gözünün qabağında niyə çiməsən!? Aliyənin gözləri 
qəribə bir məna ilə parıldadı. O nəzərlərdə minnətdar qəlbin 
çətin anlaşılan əhsəni görünürdü. – O qədər baxsınlar ki...  
– Niyə axı, hər kəs özününkünə... Əmir avarları buraxıb 
əllərini dizlərinin kündəsinə qoymuşdu. Avarlar sınmış quş 
qanadları kimi qayığın yanları ilə sürünürdü. Onların üstünə 
kölgə düşmüşdü. Göy üzündə süzən bir boz bulud Aliyə ilə 
Əmiri gündən qoruyub onları müşayiət edirmiş kimi gəmiyə 
 61 
doğru sürünürdü. Aliyə çətiri yığıb bu sərin kölgə içində sulara 
baxan Əmiri seyr edirdi. O birdən Əmirə barmaq qıcadı. Əmir 
onun hədəli barmağının hərəkətini dənizdə görüb itaətkar 
nəzərlərini Aliyəyə çevirdi. – Çimək, amma... – Aliyə şəadət 
barmağını öz burnunun qabağında oynatdı. – Yaxşımı? Əmir bu 
işarədən, bu hədədən heç nə anlamadığından gözlərini döydü. – 
Gözlərini yum. Əmir gözlərini qapayıb əllərilə üzünü örtdü. – 
Yaman bicsən ha. Əllərini götür. Barmaqlarının arasından 
baxmaq istəyirdin? Əmir əllərini yanına saldı, gözlərini 
açmadan başını buladı: – Xeyir. – Mən deməyincə gözlərini 
açma. Əmir başını sinəsinə endirib qaldırdı: – Baş üstə. Əmir 
göz qapaqlarını bir-birinə elə sıxdı ki, onun gözləri ətrafında 
dərin qırışlar əmələ gəldi. Aliyə danışa-danışa paltarını soyunub 
çimmək kastyumunu geyinmişdi. Əmir isə ürək döyüntüsü ilə 
onun dillənməsini gözləyirdi. O birdən qayığın titrədiyini hiss 
etdi. Qayıq nə üçün titrəsin? Əmir, Aliyənin oğrun-oğrun 
güldüyünü eşidəndə gözlərini açdı. Elə bu zaman Aliyə dənizə 
atıldı, batıb çıxdı, kəhrəba qollarını at-ata üzüb Əmiri çağırdı: – 
Gəl, çimək. Əmir alt paltarında çimməyə utandı, ayaqqabı və 
corablarını çıxartdı, şalvarını, maykasını soyunmadan dənizə 
cumdu. Dörd yüz manata aldığı təzə şalvarına heyfi gəlmədi. 
Əmirin minlər və milyonlarla dörd yüzləri qurban olsun ona 
doğru gələn səadətə, uğurlu təsadüf bəxş eləyən taleyin 
xilaskarlığına, Aliyənin səmavi gözlərinə! 8. Yükünü Barja 
boşaldıb yüngülləşmiş gəmi tam sürətlə geri qayıdırdı. Xəzərdən 
gözlənilməz tənbəllik, o hələ də yatırdı. Göyün üzünü sıx qara 
buludlar bürümüşdü. Dəniz göylərdən də qara, qaranlıq, dərin 
görünürdü. Sanki gəmi qatran dənizində üzürdü. Gəminin arxa 
tərəfinin yanlarındakı deşiklərdən dənizə axan, pərlərin vəlvələ 
salıb şırıldatdığı suların səsi, mühərriklərin gombultusu 
olmasaydı onun hərəkətdə olduğunu adam ağlına gətirməzdi. 
Axşamdan az keçmişdi. Gündüzün üzücü yorğunluğundan sonra 
çoxları yatmışdı. Tək-tük adam oyaq qalmışdı ki, onlar da paltar 
ütüləyib, üzünü qırxır, hamamdan çıxıb kurilkada papiros 
 62 
çəkirdi. Əmir də yatmışdı. Bugünkü şirin təəssürat onu əmin-
amanlıq röyasına təslim vermişdi. Lakin bir nəfərin yatmaq fikri 
yox idi. O göyərtədə hamının ayıq nəzərlərini öz şübhəli 
hərəkətlərinə çevirməmək üçün çox ehtiyatla vurnuxurdu. 
Kambuzda yır-yığış eləyən Aliyədən gözlərini çəkmirdi. Bu 
matorçu Saləddin idi. Xam xəyal onu alçaq bir niyyətlə 
göyərtədə dolandırırdı. Təkcə Saləddin deyil, gəmidə bir çoxları 
Əmirlə Aliyənin qayıqla necə getdiklərinə, necə qayıtdıqlarına, 
necə çimişib zarafatlaşdıqlarına dürbinlə tamaşa etmişdilər. 
Hamı sevinmişdi. Axı, Əmirin heç bir qızla tanış ola bilməməsi 
fərasətsizliyi, buna görə də evlənmək istəməməsi onları da 
darıxdırırdı. Aliyə ilə Əmirin sevişib evlənəcəklərinə ümid 
bağlayan dostları onların unudulmaz dəniz gəzintilərindən, 
xüsusən bir yerdə çimişib, suda «qaçdı-tutdu» oyunu 
oynamalarından o qədər sevinmişdilər ki, elə bil doğma qardaşın 
bəxtiyar günlərini görüb son dərəcə xoşxah olmuşdular. Ancaq 
Saləddin başqa cür düşünmüşdü: «Əmir kimi utancaq oğlanla 
kef çəkməyə razı olan qız şübhəsiz pozğundur, yola yaxındır. 
Əmirin toruna düşən balıq ölü olar. Əmirə bac verən qız əlbəttə 
sarsağın hər gecə birisilə yaşayanın biri olacaq. O, Əmirlə niyə 
dost olur? Görür ki, duz dadmayıb, qadın hiyləsindən baş açan 
şey deyil. Aliyə istəyir gözəlliyi, naz-qəmzəsilə Əmiri sehirləyib 
ona ərə getsin. Ağılsız qız fikirləşmir ki, burda əjdahalar var, 
sənin kələyini baş tutmağa qoymayacaqlar. Pir deyib kambuzun 
başına dolanan Əmir gəzintidən qayıdandan sonra heç 
görünmədi, çörək-xörək də yemədi, deyəsən, Aliyəni tanıyıb. 
Əxlaqsızı tanımağa nə var!» Bu düşüncələrdən başqa Saləddini 
cinayətə sövq edən başqa bir qəzəb də vardı. Axı Aliyə onun 
araq dostu olan birinci şturmanı biabır eləmişdi. O həm də 
Aliyədən öz dostunun heyfini almaq istəyirdi. Saləddin bilirdi 
ki, Aliyə hamama gedəcək. Məqsədi Aliyədən qabaq hamama 
girib skamyanın altında gizlənmək, qız üz-gözünə sabun 
sürtəndən sonra qəfildən onu qucaqlayıb paltarla onun ağzını 
qapamaq, zor işlətmək niyyətini həyata keçirmək idi. Saləddin 
 63 
araq içib özünə cəsarət gətirmiş, üst paltarlarını soyunub 
hazırlaşmışdı. Aliyə kambuzu qıfıllayıb öz kayutuna sabun, 
dəsmal, kisə üçün gedəndə Saləddin yüyürüb hamama girdi. 
Paltarını soyunub lümələkləyərək qoltuğunun altına aldı, 
skamyanın altına pərçimlənib gizləndi. Skamyanın qılçaları 
gödək idi, o özünü ora zorla yerləşdirdi. Qorxu, səbirsizlik, dərin 
həyəcan onu titrədirdi. Ürəyi elə döyünürdü ki, elə bil sinəsində 
dördnala atlı çapırdı. Qulaqları da ağır eşidirdi. Orada müxtəlif 
küyültülər, gurultular bir-birinə qarışmışdı. O özünü elə itirmişdi 
ki, bu sarsıntı burulğanlarının qopardığı uğultudan qapı 
cəftəsinin çıqqıltısını güclə eşitdi. «Aliyə gəldi». O bunu necə də 
əzabla düşündü. Saləddin Aliyənin gəldiyini yəqin etmək üçün 
sakit nəfəs almağa, ürəyinin döyüntülərini azaltmağa çalışdı. 
Lakin təlatüm, qasırğa o qədər güclü idi ki, kiçik qayıq şaxta 
nəfəsli dalğaların qucağında sarsılmaya bilməzdi... Saləddinin 
ürəyi daha da bərk çırpındı. Elə titrədi ki, az qala sümükləri 
ətindən çıxacaqdı. O özünü son dəfə ələ almağa çalışdı, 
bacarmadı. Arağın verdiyi bayaqkı cəsarət əriyib yox olmuşdu. 
Dəhşət Saləddini büsbütün xırpalayıb əsir almışdı. Aliyə ovçu 
nəfəsi duymuş ahu kimi ürkmüşdü, döyükürdü. Şkafı da 
qorxular, səksəkələr içində açıb təmiz paltarlarını ora qoymuşdu. 
Hamamda kim ola bilərdi? Axı, şkafdan başqa harada gizlənmək 
olardı? Nə üçün də gizlənsinlər? Bu cür vəhşilik Aliyənin ağlına 
sığışmadı. Ona elə gəldi ki, qonşu kayutda yaşayan şturman 
qorxulu yuxu gördüyü üçün sayıqlayır. Aliyə xələtinin 
düymələrini açmaq istəyəndə boğuq bir xırıltı eşitdi. Bu səsdən 
onun gözləri böyüdü, əlləri yaxasına ilişib qaldı. Aliyə qapıya 
sarı çevrildi, cəftəni açıb yenə də bağladı, qapının dalında bir, 
iki dəqiqə hərəkətsiz dayandı, sonra şkafdan paltarlarını götürüb, 
əlini cəftəyə uzatdı, bir də geri çəkildi, qanrılıb geri baxdı, 
tavandakı havatəmizləyici dəliyə diqqət yetirdi, öz qorxaqlığına 
gülürmüş kimi dodaqları qaçdı, gözlərindən cansız bir kinayə 
süzüldü. Aliyə vahimədən silkənib çıxmış bir kişi cəsarətilə 
paltarlarını şkafın içinə tolazladı, alümin ləyəni qaynar su ilə 
 64 
doldurub taxtaların üzərində lomba-lomba sabun köpüyü olan 
skamyanın üstünə atdı. Səpələnmiş isti suyun buxarı hamamı 
başına götürdü. Taxtaların arasından süzülən su axıb Saləddinin 
belinə töküldü. Ondan, arxayın-arxayın, qorxusuz-ürküsüz 
otladığı zaman gürzə görmüş öküz bağırtısı qopdu. Aliyə də 
qışqırdı. Onun ağlı başından çıxdı, geri, irəli səntirlədi, ləyən 
əlindən yerə düşüb danqıldadı, kürəkləri qapıya yapışdı. 
Saləddin onun bu huşsuzluğundan, bu bayğınlığından istifadə 
etdi, bədəninin ağrı və sızıltısını vecinə almadan Aliyəni 
qucaqlayıb skamyaya gətirdi, titrəyə-titrəyə onu dizləri üzərində 
oturtdu, xələtin düymələrini açmağa başladı.  
– Qorxma, qorxma, Aliyə, Aliyə, mənəm, mən. Nəvazişə, 
mehribanlığa bax! Xələtin yaxası islandığından onun düymələri 
çətin açılırdı. Həm də Saləddinin barmaqlarında güc yox idi, 
əlləri bayaqkından da bərk titrəyirdi. O xələtin ətək düyməsini 
ölüm-zülüm açıb dizləri üzərindən sürüşən Aliyəni iki qollu 
qucaqladı, onun buz kimi soyuq, qanı qaçmış dodaqlarından 
öpdü, isinmək istəyirmiş kimi başını qızın sinəsinə sıxdı. – Sənə 
canım qurban, Aliyə. Aliyə taqətsiz qollarını Saləddinin çiyinləri 
üzərindən geriyə salladı, başını onun çiyninə qoydu. Qapı 
döyüldü: – Çimən kimdir? Bu nə bağırtı idi? Saləddin:  
– Mənəm – dedi– Ayağım sürüşdü, yıxıldım, dizim 
vannaya dəyib bir balaca yaralandı. – Niyə öz hamamınızda 
çimmirsən? Şturman daha heç nə deməyib qapının çölündən 
uzaqlaşdı. Aliyə bu səsləri eşidirdi. Bu danışıqlar elə bil onun 
qulaqlarına şirin yuxuda çatırdı. Aliyənin qollarında qüvvət, 
dizlərində taqət qalmamışdı. Sanki onu dolma kimi döyüb bir 
torbaya doldurmuşdular. O belinə dolanan qolların, qoynunda 
gəzən əllərin, üzünü isidən nəfəsin naməhrəm təmasını hiss 
edirdi. Lakin bayğınlıqdan yaxa qurtara bilmirdi. Nəhayət, 
huşsuzluq uzun çəkmədi. Saləddin onun sinəsini sxcalayanda, 
ürəyə yaxın yerdən qalxan bu ağrı sanki Aliyəyə harada 
olduğunu, başına nələr gəldiyini xatırlatdı. Aliyə düşünməyə 
çalışdı, hafizəsi gah aydınlaşdı, gah da qaranlıqlaşdı. Aliyənin 
 65 
gözləri qarşısında bir neçə anlıq iki aləmin mübarizəsi getdi. 
Axırda ismətlə qeyrətin naqafil oynaşı Aliyənin başını 
Saləddinin çiyinlərindən qaldırdı. – Sən neynirsən! Saləddin onu 
özünə sarı elə sıxdı ki, az qala Aliyənin beli ortadan üzüləcəkdi. 
– Sənə qurban oluram... – Burax, əclaf! Aliyə Saləddini 
boğazladı, onu boğub gücdən salmaq, belini məngənə qolların 
arasından çıxarmaq istədi. Lakin Saləddin boynunu içinə qısdı, 
çiyinlərinin hərəkətilə Aliyənin əllərini öz boğazından qopartdı. 
– Məni öldür, öldür, ancaq mənim, mənim... – Əclaf!! Aliyə 
yumruqlarının ikisini də Saləddinin başına küpədi. Bu qəzəbli 
yumruqların heç bir əsəri olmadı. Aliyənin yumruqları elə bil 
insan başına yox, qara daşa dəyirdi. – Burax! Aliyə çox dartındı. 
Lakin bundan bir şey çıxmadı, çapalamaq onu Saləddinin 
əlindən qurtarmadı. Aliyə fürsət tapıb dürtmələrini Saləddinin 
qarnına vurmağa çalışdı. Ancaq yumruqlarına yol tapa bilmədi. 
Saləddinin qolları onları qarın-qarına, sinə-sinəyə yapışdırmışdı. 
Onun boynu isə Aliyənin əlinə gəlmirdi. Çünki o başını 
Aliyənin sinəsinə qısmış, üzünü qızın zərbələrindən gizlətmişdi. 
– Burax, deyirəm sənə heyvan! – Mən onsuz da biabır olacam. 
Öləcəm, amma səni elə– belə buraxmayacam. Aliyə Saləddinin 
sol qulağını ağzına aldı. Onun dişləri arasında sıxdıqca 
Saləddinin qolları boşaldı, lakin açılmadı. Saləddin tez Aliyənin 
sinəsinə əl atıb sıxdı ki, qız ağrıya dözməyib onun qulağını 
buraxsın. Aliyə isə əksinə heç nəyə fikir vermir, bütün gücünü 
dişlərinə toplayıb, Saləddinin qulağını yerindən qoparmağa 
çalışırdı. Saləddin başından tələyə düşmüşdü. Qulağını hiddətli 
qızın dişləri arasından çıxara bilməyəcəyini yəqin edəndən sonra 
yalvarmağa başladı: – Qələt eləmişəm. Bir də... bir də... Offf... 
Aliyə... Aliyə Saləddinin qulağını buraxmayaraq onu dişlərilə 
darta-darta qapıya sarı gətirdi. Əlini cəftəyə uzatmaq istədi. 
Qapı təkidlə döyüldü. Aliyə qapını açdı. Təyyarla növbətçi 
şturmanı görcək ürəkləndi, Saləddinin qulağını buraxıb 
hiddətindən hönkürdü, ləyəni qapıb qışqırdı: – Sənin qanını da 
içsəm ürəyim soyumaz! Aliyənin əlindən çıxan ləyən Saləddinin 
 66 
başına necə dəydisə o gic olmuş toyuq kimi hamamın içində 
fırlana-fırlana qaldı, bayıra çıxa bilmədi. Aliyə ləyəni bir də 
qapmaq, bir də atmaq istədi, lakin Təyyar qoymadı. O Aliyənin 
qolundan tutub koridora çəkdi: – Sənin işin olmasın onun 
cəzasını mən verəcəm.  
– Mən verəcəm, mən, mən!! Onlar arxadan gələn səsə 
çevrildilər, bu qasırğanı tanımağa macal tapmadılar. Əmir qartal 
kimi şığıyıb özünü içəri saldı. (Əmirə Aliyənin qışqırtısını 
eşidən növbətçi matros xəbər vermişdi.) Günahkar necə də 
gücsüz, hünərsiz olarmış... Əmirin birinci yumruğu Saləddini 
divara çırpdı. Təyyar tez özünü içəri atıb Əmirin əllərindən 
yapışdı: – Ə nə iş görürsən?! Çıx cəhənnəm ol burdan! – 
Öldürəcəm, öldürəcəm, – deyə Əmir əllərinin ikisini də 
Saləddinin boğazına geyindirdi. Onu boğa-boğa karidora, 
oradan da göyərtəyə sürüdü. – Dənizə atacam bu vicdansızı. 
Təyyar onun qollarına sarmaşdı: – Ə, sənlə deyiləm!? Məni 
adam hesab eləmirsən!? Böyük-kiçik tanımırsan!? Onu dənizə 
atanda bəs, özün nə olacaqsan?! – Əl çək deyirəm sənə! Bunu 
öldürməsəm... Əmir Saləddinin boynunun ardından və 
qılçalarından tutub onu başından yuxarı qaldırmaq istədi. 
Saləddin məhəccərə sarmaşdı. Əmir onun belindən yapışıb irəli-
geri elə dartdı ki, məhəccərin çal-çarpaz dəmirləri əyildi. 
Saləddin məhəccərə zəli kimi sarmaşmışdı, onun əllərini oradan 
qoparmaq çətin idi. – Sən öləsən, polad olsan da səni 
sındıracam! Əmirin yumruğu Saləddinin boynunun dalına 
enəndə Təyyarın da şilləsi onun üzündə şappıldadı. Saləddin 
bağırıb yıxıldı. Əmir isə Təyyarın üstünə qabardı. – Axmağın 
hörmətsizliyinə bax! – Təyyar onu bir də vurmaq istədi. Lakin 
Əmirin onu da əzişdirəcəyindən qorxub əlini saxladı. – Sən 
mənim sözümdən çıxmazdın, niyə belə... Aliyə Əmirin 
hiddətdən titrədiyini görüb onun önünə gəldi. Gözlər gözlərə 
baxdı, qəlbin qəzəb təlatümü yatdı. Aliyə onun qoluna toxundu, 
gülümsədi. Qış səmasında günəş göründü. – Gəl gedək, 
döydüyümüz bəsdir. Əmir bu günəşin hərarətindən yumşalmaya 
 67 
bilmədi. Onlar keçid körpüsü ilə gəminin arxasına tərəf gedəndə 
orta tikintidən Təyyarın qəzəbli, ötkəm səsi gəlirdi. 9. Əmir 
Təyyara demişdi: – Saləddini gəmidən qovmasan onu dənizə 
atacam. Təyyar onun ağzından söz almaq üçün soruşmuşdu: – 
Sənə neynəyib, ana-bacına sataşmayıb ki! Aliyə arvadın, ya da 
nişanlın olsa bunun niyəsini xəbər almaram. Əlbəttə kişi öz 
arvadının, nişanlısının namusunu çəkməlidir. Axı, sən Aliyə 
üçün kimsən? Bunu öz-özündən soruşmusanmı? Aliyə göyçək 
qızdır, Saləddin də sənin kimi bir balaca əylənmək istəyirmiş. 
Bunun sənə nə dəxli! Hamı... Əmir çağırıb onun sözünü ağzında 
qoymuşdu: – Mən Saləddin deyiləm, bildinmi! Sənə deyirəm 
onu qov, qovmasan axırına çıxacam. – Sən əvvəllər belə 
deyildin, indi yaşıma, vəzifəmə də hörmət qoymursan, üstümə 
ayı kimi bağırırsan. Əmir öz ədəbsizliyini duymuş kimi səsini 
alçaltmışdı: – Ərsizlərə gərək hamı sataşsın, yel əsib, qoz 
töküb?! Təyyar gülmüş, açıq sorğuya keçmişdi: – Mən ölüm de 
görüm danışıb-barışmısınız, yoxsa yerdən göydəki dan ulduzuna 
baxırsan? Əmir inandırıcı halda söyləmişdi: – Sən öl heç bir 
danışığımız-filanımız olmayıb. Bir qız gəlib düşüb bu 
mədəniyyətsizlərin arasına gərək elə hərə bir dəfə sataşıb öz 
vəhşiliyini bildirsin?! – Mən kərə deyirəm, sən kürə. Dünən 
aranızda bir söz-gap, haqq-hesab oldu, olmadı? – Axı, nə ola 
bilər, sən də çox qəribə söz danışırsan. – Belədirsə, niyə başqa 
qızların da bədən gözətçiliyini eləmirsən? Əmir susub qızarmış, 
ürəyinin gözlərində əks edən gizli sevdasını Təyyarın 
nəzərlərindən yayındıra bilməmişdi: Aliyəni sevirəm. Axı, özgə 
qızlardan deyil. – Onu bilirəm. Təyyarın bu sözü Əmirin tərini 
dabanından çıxartdı. Bu danışıqdan sonra Təyyar radio ilə 
hamını sıravilərin salonuna çağırmış, iclasda Saləddinin işdə 
qalıb qalmaması məsələsini gəmi heyətinin müzakirəsinə 
vermişdi. Hamı da Saləddinin gəmidən qovulmasını tələb 
etmişdi. Yığıncağın qərarına əsasən Bakıya yan alan kimi 
Saləddin gəmini tərk etdi. Qəzənfər, gəmi yan almamışdan 
körpüyə gəlmişdi. Gəmi körpüyə bənd edilən kimi Təyyarın 
 68 
yanına getdi, səfərdən qaldığının səbəbini söyləyib üzr istədi. O 
Təyyarı aldatmadı. Məsələ necə olmuşdusa elə də danışdı. Lakin 
Aliyədən küsdüyü üçün kefləndiyini bildirmədi. Qəzənfər 
küsmək sözünü etirafına əlavə etməyi qüruruna sığışdırmadı. 
Axı, Təyyar onun uşaq küsəgənliyinə gülərdi. Həm də Aliyəyə 
olan meylini hələlik gizli saxlamalı idi. Aliyə bəlkə, onu 
sevməyəcək.  
 
– Təyyar Qəzənfəri bir az danlayıb bildirdi ki, mənlik bir iş 
yoxdur, sənin məsələni gəmi yığıncağı həll edəcəkdir. Yığıncaq 
məsələsi Qəzənfərin kefini pozmadı, yoldaşlarının onu müdafiə 
edəcəklərinə arxayın idi. Təyyar onu başqa növbəyə dəyişdi. 
Qəzənfər bundan sevindi. Ona görə ki, Əmir növbədə olanda o 
Aliyə ilə söhbət eləyəndə rəqibinin gələ bilməməsi fikrindən 
narahat olmayacaqdı. Qəzənfərin bu şadlığı ani oldu. O hələ 
sahildə ikən nigarançılığa tab gətirə bilmirdi, tez-tez 
dispetçirliyə zəng vurub gəminin gəlmək vaxtını soruşurdu. 
«Görəsən Əmir Aliyə ilə danışırmı? – deyə düşünürdü – Balığı 
qarmaqla, torla, qızı isə söz-söhbətlə ovlayarlar. Əmirin qol-
qanadını açılmağa qoymayan mən idim. Mən də ki, indi orada 
yoxam, burdayam, şəhərin küçələrini ölçürəm. Əmirin özündə 
cürət olmasa da Aliyə onu kartof, soğan soymağa çağıracaq, 
onlar ağızlarını mumlamayacaqlar, əvvəlcə ordan-burdan söhbət 
eləyəcəklər, sonra da söz sözü çəkib gətirəcək, axırda isə eşq-
məhəbbətdən danışacaqlar. Sevib sevilməkdən söhbət düşsə 
inanıram ki bir-birinin gözaltısını soruşacaqlar, Əmir də utanıb-
qızarmadan ürəyindəkini dilinə gətirəcək. Əmir ayrı şey 
cəhənnəm, dostluğumuz, yoldaşlığımızdan da utanmaz. Aliyəni 
sevdiyimi o beş barmağı kimi bilir. Yəni nankor olub mənə 
xəyanət elər? Eləyər! Aliyəni görəndən bəri o ağır oturub 
batman gələn cavan, geyim-keciminə, üzünə-başına fikir 
verməyən oğlan bulaq başına gedən qız kimi özünə sığal verirdi. 
Utancaq, qüvvətli, yeri gələndə qoç kimi döyüşən oğlanlar 
qızların daha çox xoşuna gəlirlər. Əmir qüvvətlidir. Aliyə də ki, 
 69 
onun məndən bu üstünlüyünün şahidi oldu. Onlar Maxaçkalada 
bir-birinə başqa cür baxırdılar. Əmir o sərxoşları döyəndən 
sonra Aliyə onun yanından əl çəkmirdi, lap çiyin-çiyinə 
yeriyirdilər. Onlar bizdən çəkinirdilər. Təyyarla mən orada 
olmasaydıq bəlkə də, qol-qola gəzərdilər. Aliyə o gün məni 
yanından bəs, nəyə görə qovurdu, tək qalsınlar, vəssalam! Bu üç 
gün ərzində də yəqin ki, ürəklərini süfrə kimi açıb qoydular 
ortalığa. Aliyə mənim olmalıdır! Ya ölməli, ya da onunla ömür 
sürməliyəm. Bu mənim son sözüm, son andımdır. Üstümə əli 
qılınclı yüz ölüm də hücum çəkib gəlsə, bu qərarımı 
dəyişməyəcəm. Öz müqəddəs idealları uğrunda həlak olanlar 
namərddirmi?! Məni də idealım Aliyədir, qoy ona görə 
ölümlərlə pəncələşim.» Bu düşüncələr Qəzənfərə sahildə az 
əzab verməmişdi. Gəmidə də matroslar, Aliyə ilə Əmirin qayığa 
oturub gəzməyə getdiklərini bütün təfərrüatı ilə danışıb ona 
sonsuz bir kədər, ümidsizlik vermişdilər. Sanki kənddən, 
şəhərdən çox uzaq düşmüş səyyahın ocaq qalamaq istəyərkən 
kibritinin son dənəsi qarın üstünə düşüb islandı, yanası olmadı. 
Saləddinin hərəkəti Qəzənfəri əsəbiləşdirdiyi kimi, 
bədbinləşdirmədi də. Onun pərvaz ruhunun qanadını qıran 
Əmirlə Aliyənin yaxınlıq, dostluq xəbəri idi. Qəzənfər gəminin 
Narginə baxan burnuna getdi. Orada heç kim yox idi. Qəzənfər 
öz dərdi, kədərilə burada tək qalmağa gəldi. Sahil matrosları 
körpünün üstündə hərlənməsəydilər bu tənhalıq onun 
doluxsunmuş gözlərinə ağlamaq azadlığı verərdi. Qəzənfər elə 
ağlayar, elə ağlayardı ki... Ey Narginin dalından boylanan səhər 
günəşi nədən utanıb üzünə buludlardan pərdə tutursan?! Bu 
xəyanətdə ki, sənin əlin yoxdur, bu xəyanətdirmi? Ey dənizin 
minillik dərdini bircə saatda danışan ləpələr siz niyə 
susmusunuz? Fəryad qoparıb ağlaşın, qoşduğunuz uğursuz 
bayatılar məhəbbətdən olsun. Ey külək sən hardasan, yatmaq 
vaxtı deyil, oyan gəl bu bayatıları uzaqlara apar, qoy bir qəlbin 
naləsini yüzlərlə ellər, obalar dinləsin. Ey buludlar siz də çox 
yüksəklərə baş vurmayın, axışmayın, aşağa enin, bir bülbülün 
 70 
fəğanından agah olub kişnəşin ki, sizin yağışınız bu müsibətə 
matəm tutan göylərin göz yaşı olsun. Qəzənfər kayuta gəldi. 
Kayut tərtəmiz idi. Divarlara da, tavan və döşəməyə də təzə rəng 
çəkilmişdi. Əl-ayağa yapışıb yaxşı qurumasından bilinirdi ki, 
kayut ya dünən, ya da srağagün rənglənmişdir. Kayutdan təzə 
rəng qoxusu gəlirdi. Mələfələr, dəsmallar, yastıqüzləri təzəcə 
dəyişdirilmişdi. Əmirin çarpayısı söykənən divara «doqquzuncu 
bal» dəniz tablosu vurulmuşdu. Tablonun aşağısına isə adi dəftər 
vərəqinə karandaşla çəkilmiş bir qız başının şəkli 
yapışdırılmışdı. «Qızın» saçları pırpız, burnu sivri idi. Əyri 
qaşlarının biri yuxarıda, digəri aşağıda qərar tutmuşdu. Sağ gözü 
girdə, böyük, sol gözü isə uzunsov, yarımörtülü idi. Saçları 
arasında gizlənən paxlavari sırğaların iti ucları onun açıq 
çiyinlərinə çatmışdı. Bu şəkili Əmir çəkmişdi. Əmir, Aliyənin 
əksini yaratmaq istəmişdi, lakin bacarmamışdı. Qəzənfər, 
Əmirin səliqə-sahmanını təqdir edirmiş kimi bütün kayutu 
qəribə bir maraqla gözdən keçirtdi, başını buladı, köksünü 
ötürüb gülümsədi. Nəzərləri stolun üstündəki sarı limon, 
mandarinlərə, qırmızı almalara sataşdı. Orada bir ətir şüşəsi də 
vardı. Füzulinin «qəzəlləri» açıq qalmış, vərəqinin birinin ucu 
azacıq qatlanmışdı. Kitabda yanaşı qoyulmuş dəftərin üstünə isə 
bir cümlə yazılmışdı: ey dost, nə istəyirsən al, canımmı 
lazımdır? Buyur, ancaq o məhbubə qoy mənim olsun. Görünür 
Əmir şer yazmağa çalışmışdı, lakin bacarmayıb yarımçıq 
qoymuşdu. O bəlkə Qəzənfərə deyə bilmədiyi sözləri məktubla 
çatdırmaq fikrinə düşübmüş? Bu sual Qəzənfəri sarsıtdı.  
– Əclaf! Qəzənfər əsəblərinə toxunan cümlə yazılmış 
vərəqi qopartdı. Onu cırıq-cırıq eləyib illyüminatorlardan bayıra 
atdı. Bununla ürəyi sakit olmadı. O baş-bu başa gəzişib əlini 
stola çırpdı. Mandarinlərin biri dığırlanıb yerə düşdü. Qəzənfər 
onu ayağı ilə tapdalayıb əzdi. Qəzəbi yenə də soyumadı. 
Almaların ikisini də illyüminatorlardan dənizə tolazlamaq istədi, 
lakin atmadı. Ehtiyatla stolun üstünə qoyub şkafı açdı. Onu ətir 
qoxusu qarşıladı. O nə üçün öz paltarları olan şkafı açmırdı? 
 71 
Əmirin şkafında ki, onun bir şeyi yox idi? – Bu vaxtacan ətirin 
nə olduğunu bilmirdi. İndi elə bil paltarlarını ətirlə yuyub. 
Məhəbbət adama gör nələr elətdirir!? Qəzənfər əlüzyuyanın 
yanına gələrək işığı yandırıb güzgüdə özünə baxdı. – Bu 
sənsənmi? – Qəzənfər öz əksinə müraciət edərkən barmaqları 
güzgüyə toxundu. – Sən niyə bədbəxtsən? – O boynunu bükdü. 
– Sən doğurdan da yazıqsan, eləmi? Qəzənfər öz əksinə 
baxdıqca ürəyi sıxıldı. Öz gözlərindəki məlalı görmək onun 
üçün ağır idi. O güzgünün qarşısından çəkilmək istədi. Lakin 
birdən hiddətləndi. Sanki düşməndən qaçıb gizlənməyə çalışan 
dostuna, yaxud yoldaşına acığı tutmuşdu. Qəzənfər öz 
yumruqları ilə öz əksini hədələdi. – Qorxaq! Kambuzdan qazan 
danqıldadı. Yumşaq altlı ayaqqabı geyinmiş Aliyənin addımları 
kayutun tavanını titrətdi. O nəyə isə güldü. Xışmalayıb 
sivirmədən çıxararaq nimçəyə yığdığı çəngəl-bıçaqların 
cingiltisi kəsiləndən sonra qəhqəhəsi yenidən eşidildi. O, 
Qəzənfərin öz əksilə danışdığınamı gülürdü? Qəzənfər işığı 
söndürdü. Tavana kəşfiyyatçı nəzərlərilə boylandı. O elə 
xoflanmışdı ki, elə bil Aliyənin işi-peşəsi yox imiş, tavandan 
deşik açıb oradan Qəzənfərin gülməli hərəkətlərini izləyirmiş. 
Qəzənfər pilləkənlərlə kambuza qalxanda Əmirin səsini eşidib 
dayandı. Əmir Aliyədən nəsə istədi. Qəzənfər onun sorğusunu 
pilətənin fışıltısından ayıra bilmədi. Ancaq Aliyənin «baş 
üstəsi» onun qulaqlarına maneəsiz çatdı. «Ora nəyə gedim? – 
deyə Qəzənfər iki pillə aşağa düşdü. Danışılanlar düz olar. İçdim 
səfərdən qaldım, səhhətimə, ürəyimə, ilk məhəbbətimə xain 
çıxdım. Aliyə də birini sevər, birinə könül verər, bir adamla 
həyat qurmağı arzular ki, o da var. Mən artığam. Bəri başdan 
kənar gəzməli, məhəbbətimi könül qəbiristanlığında dəfn 
eləməliyəm. Səmimi duyğularımı əlbəttə öldürə bilməyəcəm; nə 
qədər mən sağam, o da mənimlə yaşayıb ömür sürəcəkdir. Lakin 
bunu büruzə verməməliyəm. Əmir bu vaxtacan məndən pis bir 
şey anlayıbsa, qoy bundan sonra öz qənaətinə şübhə ilə baxsın, 
əvvəlki təəssüratlarına inanmasın, səhv etdiyi üçün peşmançılıq 
 72 
cəzası çəksin. Mən onu sözlə yox, hərəkət və davranışlarımla 
əmin etməliyəm ki, Aliyəni sevməmişəm, sevmirəm, 
sevməyəcəyəm də! Demək, söz vermək çox asandır, lap bir 
büküm halva kimidir; işin çətinliyi ürəyi zorlamağı, qəlbi 
susdurmağı bacarmaqdadır. Bu bir fərasət olmasa da adamdan 
cəsarət, iradə tələb edir. Mən də ki, məhəbbət təlatümündə bu 
xilaskarlıq məziyyətlərindən məhrumam. Demək, Aliyəni 
görəndə həyəcanlarımı gizlədə bilməyib sarsılacam, bunu da 
Əmir hiss edəcək. Mən də öz-özümə qəribə şeylər fikirləşirəm. 
Hər deyilən sözə inanmaq olmaz. Qızla oğlanın bir dəfə 
gəzməyə çıxması ilə iş bitmir ki! Lap on, iyirmi dəfə də 
gəzərlər, ancaq arada ümumi söhbətdən başqa qeyri danışıq 
olmaz. Qonşumuz Əlyəddinlə Solmazın dostluq macərasını 
xatırlayıram. Düz üç il bacı-qardaş kimi gəzdilər. İndi 
Əlyəddinin arvadı, Solmazın isə əri var, bir-birinə qarşı əvvəlki 
səmimiyyəti hələ da davam etdirirlər. Solmazdan əri 
şübhələnmədiyi, keçmiş günlərlə bağlı olan hadisələrə əl-dil 
aparmadığı kimi, Əlyəddinin də arvadı ondan qısqanmır, onun 
ağlına qara fikirlər gəlmir. Əmirlə Aliyənin bir dəfə qayığa 
oturub dəniz üzərində iki saat fırlanması qırx, əlli illik ömrü olan 
ailə həyatının başlanğıcı, bünövrəsi sayıla bilərmi?! Qızla 
oğlanın dostluğuna başqa cür baxırlar. Guya, dostluğun birinci 
şərti həmcinslik məsələsidir. Mən belə mülahizələrin 
ziddinəyəm. Məncə bu yanlış mühakimədir. Dostluqda ürəklər, 
diləklər həyata baxışlar, əqidələr nəzərə alınmalıdır. Bəlkə 
Əmirlə də Aliyə belə bir sədaqətli dost olacaqlar; bu ər-arvadlıq 
deyil ki!»  
– Ayaq üstə niyə yatırsan? Təyyarın səsi Qəzənfəri 
səksəndirdi.  
– Yoxsa, evə getmək istəyirdin?  
– Bəli.  
– Amma səfərdən yenə qalacağından qorxub getmək də 
istəmirdin, hə? Qalmışdın belə: gedim, getməyim, hə?  
– Elədir.  
 73 
– Az dayanacayıq, ikicə saat. Mərkəzdən qaçan yükdür. 
Mən də evə getmədim... Nərdlə aran necədir? – Ataq deyirsən, 
ataq.  
– Öyrənmisənsə ataq.  
– Öyrənmişəm, harada ataq? – Get, mənim kayutumdan 
nərdi bura, bu sizin salona gətirir, ata-ata çay da içərik, əyər 
Aliyə bacım mərhəmət eyləsə. Həm də sənin gözlərin ruhuna bir 
şey verər. Sən bunu arzulamırsanmı? Pilləkənin ortasında da ona 
görə fikrə getməmisənmi? Belə deyilmi, düz demirəmmi? 
Gözlərində ümidsizlik buludları var, təəccüblənmə. Bunlar 
ruhundakı sərsəri rüzgarın müjdəçiləridir. – Təyyar güldü, əlini 
Qəzənfərin çiyninə qoydu. – Rəngin ağardı. Sirrinin 
açılmasından qorxuya düşdün? Soruşmaq istəyirsən ki, mən 
bunları hardan bilirəm? Bilməyə nə var! Sənin hərəkətlərində 
mən keçdiyim öz köhnə yolları görürəm. Baxışlarındakı məlal-
məlamət mənə tanışdır. Gözlərində əks edən ifadələr məni 
ömrümün unudulmaz gənclik, möcüzələr illərinə qaytarır. Sənin 
indiki həyəcanların mənə iyirmi il bundan qabağın fikir-
əndişələrini xatırladır. Hə, gəl burada çox dayanmayaq, mən 
salona, sən də nərdi gətirməyə. Bu zaman növbətçi matros gəlib 
Təyyarə bildirdi ki, onu dənizçilik müfəttişliyindən telefona 
çağırırlar. Təyyar orta tikintiyə getdi. Qəzənfər isə: «Təyyar arif 
adamdır.» deyib kambuza yönəldi. Qapının ağzına çatmamış 
qayıdıb geri döndü. İkicə addım atdı, ayaqları yerimədi, dizləri 
qatlanmadı, kürəklərində soyuq bir çimçəşmə başlandı, 
kirpikləri səyridi, ürəyində əzabverici bir sıxıntı oyandı. Sanki 
ürəyindən nəyi isə qoparıb atmağa çalışan vardı. Bu hal tez 
keçdi. Qəzənfər yenidən dala çevriləndə ayaqları öz-özünə 
yeridi. Elə bil qılçalarına vurulan buxov açılmışdı. O oğrun-
oğrun kambuzun içinə baxdı. Yönü o yana olan Əmir xələt 
geyinmişdi, əti maşından keçirirdi. Aliyə isə maşından çıxmış 
ətdən kotlet düzüldərək, onu unlayıb sapılcanın içinə qoyurdu. 
Pilətənin üstündəki borş qazanı poqquldayır, qazandan qalxan 
buxar qapıdan koridora yayılıb havanı ağırlaşdırırdı. Aşsüzənə 
 74 
yığılmış qarğı qırıqlarına oxşar çiy makaronlar gəmini titrədən 
mühərriklərin çırpıntısından uçunurdu.  
– A..a..a, xoş gördük, gəlmisən? – Aliyə Qəzənfəri 
Əmirdən tez gördü.  
– Səfərdən niyə qalmışdın? Evinizdə nə var, nə yox, 
salamatlıqdırmı? Anan xəstələnmişdi? Aliyə hazır cavab tapıb 
Qəzənfərə verməsəydi, o yəqin ki, qızı təəssüfləndirəcək bir 
uydurma söyləyə bilməyəcəkdi. Aliyə makaronları qazana 
dolduraraq öz-özünə danışırmış kimi: – Deyirəm axı, o hər 
şeydən ötrü səfərdən qalmazdı – dedi. – Xəstəliyi nədir? – 
Soyuqdəymə. – Bekara şeydir. Acsanmı? Acsansa kotlet verim 
ye.  
– Evdən ac gələrlər? Əmirin dodaqları büzüldü, qaşları 
sallandı. Sanki uşaq atasının haqsız tənbehindən incimişdi. Aliyə 
Əmirin üzündəki bir ifadələri görmədi. Qəzənfərin diqqəti isə 
Aliyədə olduğundan Əmirin üzünə baxmamışdı. Əmir əllərini 
yuyub sildi, xələti soyunub asılqandan asdı, Qəzənfərlə görüşdü. 
– Xala doğrudan xəstələnmişdi? Qəzənfər kinayə ilə:  
– Yox, yalandan, – dedi. Onlar həmişə təsirli bir 
səmimiyyətlə görüşərdilər, sorğu-sual, cavab xəbər ürəkdən 
gələrdi, təəssüf, təlaş sinədən qopardı, səsdəki həyəcan, 
gözlərdəki qayğı, ehtiram məmnuniyyət doğurardı. Amma indi 
çox soyuq görüşdülər. Elə bil birinin əli tikan olub digərininkinə 
sancılıcaqdı. Aliyənin yanında olmasaydılar şübhəsiz ki, 
görüşməzdilər, onların özləri də nəyin, yaxud kimin xatirəsinə 
əl-ələ verdiklərini anlayırdılar. Qəzənfərin Əmirə baxan kinli 
gözlərinə bunlar yazılmışdı: «Nəyinə lazımdır? Sən kimsən! 
Tutalım anam ağır vəziyyətdədir, sən nə eləyəcəksən!? Əlindən 
bir iş gələn adam kimi də yekə-yekə xəbər alırsan: Xala 
doğrudan xəstələnmişdi?» – Qızdırması vardı? Qəzənfər çiynini 
divara dayayıb, Əmirə yanını çevirdi. Mənası «Zəhləmi tökmə!» 
olan bir hərəkətlə başını tərpətdi. – ıhı. Qəzənfərin münasibəti 
Əmiri təəccübləndirmədi. O küləyin hansı tərəfdən əsdiyini çox 
yaxşı bilirdi. Axı, bu fırtına Əmirin özünü də Qəzənfər kimi 
 75 
təlatümə gətirmişdi. İki ruhun eyni ehtirasa malik hakim olma 
meyllərinin qarşılaşması onlardan bunu tələb edirdi. – Aliyə 
mən gedə bilərəmmi, daha b aşqa əmrin yoxdur ki? Aliyə güldü: 
– Əmirə başqa əmrim yoxdur, azaddır. Əmir gözlərilə Qəzənfəri 
göyərtəyə çağırdı. Qəzənfər baxışları ilə soruşdu: «Nə var, nə 
deyirsən?» Əmir əl elədi: «Bura gəl söz deyirəm.» Qəzənfər 
əlinin əsəbi hərəkətilə: «Əl çək!» dedi. Əmir şəhadət barmağını 
dik tutdu: «Bircə dəqiqəliyə gəl.» Qəzənfər boğazını uzadıb 
başını irəli atdı: «Rədd ol!» Onların lal danışıqlarını Aliyə 
görürdü. Aliyə ucadan güləndə Əmir qızardı. Qəzənfər isə 
əllərini ciblərinə soxub lovğa bir yerişlə Əmirə doğru getdi: – 
Nə deyirsən? – Xala evdə yatır, ya xəstəxanada?  
– Nəyinə lazımdır? – Axı mən sizə getmişəm. O mənim 
qabağıma çay-çörək qoyub, məni sənin dostun kimi tanıyıb. 
Qəzənfər həqarətlə güldü: – Yanına getmək istəyirsən? Əmir 
qolundakı saata baxdı: – Saat yarım vaxtımız var, çataram. – Biz 
dostuq? Qəzənfərin kinayəsi Əmiri açıq danışmaq məcburiyyəti 
qarşısında qoydu. Bu sualla müzakirə açmaq olardı. Bu sorğu 
Əmirdən etiraf tələb edirdi. Əmir haqqı öz tərəfində görürdü. O 
mübahisəyə başlasalar Qəzənfəri borclu çıxaracağına, onu 
susduracağına əmin idi. Lakin açıq danışmaqdan çəkinirdi. Axı, 
nisyə söhbətdən nə çıxardı! Aliyə hələlik hər ikisinə də eyni 
gözlə baxırdı. Onunla danışmamışdan, onun fikrini 
öyrənməmişdən Əmir hansı əsasla Qəzənfəri təqsirləndirə 
bilərdi? Aliyə kimin olacaq? O kimin tərəfindədir? Qız kimə 
daha çox meyl göstərir? Bunlar aşiqlərə məlum deyildi. Onlar 
gümanlar, fərziyyələr ummanında çapalayırdılar, bunlardan da 
əsas olmazdı. Əmir, Aliyənin ona qarşı olan ongünlük 
münasibətlərini xəyalından keçirtdi. Bu xəyal lövhələrinin heç 
birinə əli ilişmədi. Onlar elə sürətlə ötdülər ki, elə bil onun 
gözləri qarşısından keçənlər tez unudulan yekrəng röyalar 
silsiləsi idi.  
– Gəl kayuta gedək. Qəzənfər Əmirə tərs-tərs baxıb 
göyərtəyə gəzinməyə başladı:  
 76 
– Kayutda nə var?! – Söz deyəcəm. Qəzənfər geri 
çevrilmədən: – Saxla, özünə lazım olar. Sənin mənə nə sözün!? 
Əmir onun dalınca getdi. Qəzənfər dala dönəndə üz-üzə 
dayandılar. Qəzənfərin gözləri soruşdu: «Nə deyəcəksən, de!» 
Əmirin nəzərlərində cavab görünmədi. O dodaqlarını gəmirdi. 
Qəzənfərin də yumruqlanmış əlləri içəridən onun ciblərini 
dombaltdı. – Ə, yaz çolpaları kimi niyə xoruzlanırsınız? Təyyar 
vaxtında gəldi. Vəziyyət onların yaxşı söz danışmayacaqlarını 
göstərirdi. Təyyar bilərəkdən ikinci dəfə soruşdu: – Bu 
zarafatdır, ya gerçək? Əlbəttə zarafat olar. Köhnə dostlardan elə 
şeylər gözləmək olmaz. Bəri gəlin görək Aliyə bacım adama 
bircə stakan kompot verərmi. Acından qarnım əldən gedir, 
ölürəm. Onlar dal-dala düzülüb kambuza getdilər. Ortada 
yeriyən Əmir idi. Qəzənfər onun ayaqqabısının dabanını qəsdən 
basdı. Əmir ayağından çıxan ayaqqabısının sol tayını 
geyinənədək Qəzənfər ondan qabağa keçdi. Guya Əmirin 
müşayiətçi kimi Qəzənfərin arxasınca gəlməsi ona şəhanəlik 
verəcəkdi. 10. Gəmi açıq dənizdə idi. Günəş qüruba əyilirdi. 
Üfüqdən qalxan buludlar günəşin qarşısında sıralanmağa can 
atırdı. Dənizin üzü çopurlaşırdı. Elə bil sulara bir az bundan 
qabaq saysız-hesabsız qırmalar yığdırılmışdı. Görünür fırtına 
olacaqdı. Hamı qırmızı guşəyə toplaşmışdı. Orada gəmiçilik 
idarəsinin son günlərdə vermiş olduğu əmrləri oxunurdu. Əmrlər 
məzmunca müxtəlif idi. Lakin onların çoxu əmək 
intizamsızlıqlarına dair verilmişdi. Əmrlərdə gəmiyə sərxoş 
gələnlərin, səfərdən qalanların adları çəkilir, intizamsızlıq 
eləyənlərə verilən cəzalar göstərilirdi. Kimi işdən qovulmuş, 
kimi tapşırıq, töhmət almış, kimi də kiçik gəmilərə alçaq 
vəzifəyə göndərilmişdi. Əmrin birində bir müstəsna hadisə 
bütün təfsilatı ilə şərh edilmişdi. «Səfərdən qaldı» ilə pərdələnən 
cinayətin üstü belə açılmışdı. Elektrik mexaniki ilə gəzməyə 
gedirdilər. Küçələrdə, bağlarda bir xeyli gəzib dolanandan sonra 
acdıqları üçün restorana girirlər. Kefləri istəyəndən sifariş verib 
gətirdir, yeyib içirlər. Kefləri kökəlir. Xidmətçi qadını dilə 
 77 
tuturlar. Aşiqanə sözləri bir ucdan onun üzərinə yağdırırlar. 
Dostların məqsədi xidmətçi qadınla vədələşmək, gələn səfərlərə 
«isti yuva» hazırlamaq olur. Müsahiblərin ikisində də bu şövq, 
həvəs eyni dərəcədə alovlanır, bir-birinə güzəştə gedə bilmirlər. 
Elektrik mexaniki şturmana deyir: – Sən bənd olma, mənə 
nisbətən yaşlısan. Belə fədakarlıqlar cavanlara məxsusdur. Get 
özünə özün kimi dişləri tökülüb ağzı çökəlmişin birini tap ki, 
arxası yerə gələndə o da sənin təki ulduza fılfız desin. 
Mexanikin sözünü zarafat sanan şturman ona o mənada cavab 
qaytarır: – Böyüklərin borcu qabağa düşüb yol açmaq, 
kiçiklərin, südəmərlərin işini asanlaşdırıb onları zəhmətlərdən 
qurtarmaqdır. Söhbətin bu yerində əvvəlkindən də artıq işvə, 
qəmzə, nazla silahlanmış qadın onların yanına gəlir. Şturman 
qadının əlini sığallayaraq ondan soruşur. – Düzmü deyirəm? 
Sualdan heç nə anlamayan qadın müştəri qarşısında həmişə üzü 
təbəssümlü, gözləri gülüşlü, mehriban olmaq tələbilə 
gülümsəyir: – Siz heç yalan danışmısınız ki... Şturman gülüb 
mexanikə acıqverircəsinə qadının belini qucaqlayır: – 
Adamımsan. Onda yüz də gətir. Axırıncı yüzü sənin sağlığına 
içəcəm. Qadın gedir, mexanikin kəlbətin əli şturmanın 
çiyinlərindən yapışır. – Donuz! Şturman qadını çağırır, süfrə 
xərcinin hamısını verib restorandan çıxır. O mexaniki hədələmir, 
özünü elə aparır ki, guya mexanikdən zərrə qədər də 
inciməmişdir. Şturman avtoya oturub dəmir yol vağzalına, 
oradan da buxtaya gəlir. Keşikçi dayanan qapıdan keçib dəniz 
kənarında gizlənir. Mexanik gəmiyə qayıdanda onun qarşısına 
çıxır, əlindəki dəmiri başına endirir. Sahili döyən ləpələrin 
gurultusu onun səsini batırır, mexanikin fəryadını eşidən olmur. 
Şturman onu ikinci, üçüncü zərbələrlə tamam candan eləyir və 
mexaniki sürüyüb dənizə atır. Gəmi yükünü boşaldandan sonra 
bir saat yarım səmərəsiz dayanıb onu gözləyir. Mexanik gəlib 
çıxmır, gəmi yola düşür, adını da qoyurlar – səfərdən qaldı. 
Aradan üç gün keçmiş şişib üzə çıxan meyidi ləpələr sahilə atır. 
Liman işçiləri onu görüb milis şöbəsinə xəbər verirlər. Milis 
 78 
işçiləri də kapitandan tutmuş ocaqçıya qədər hamını bir-bir 
dindirir. Mexanikdən ştarmanla gəzməyə bir getdiklərini, 
restorana girdiklərini və orada yeyib– içdiklərini, xidmətçi 
qadınla «dilxoşluq» elədiklərini onları görən matrosdan öyrənib 
kələfin ucunu tapırlar. Bundan sonra möhkəm yaddaşa malik 
xidmətçi qadının şturmanı tanıması, onun verdiyi doğru izahat, 
şturmanın etirafı başlanır. Ekipaj üzvləri bu hadisənin üzərində 
daha çox dayandılar. Çıxışlardan hamının qəzəbləndiyi 
görünürdü. Hamı da aqibəti o cür olmayan, lakin ona oxşar 
sərgüzəştləri xatırlayıb misallar gətirirdi. Heç bir faydası 
olmayan mənasız mübahisələrin, şit zarafatların, yaxşı nəticəsi 
ilə qurtarmadığını yada salır, yoldaşlarını səmimi rəftara, 
mehribanlığa, qayğıkeşliyə çağırırdı. Müzakirə və çıxışların ilk 
küləyi Qəzənfəri tutdu. Qəzənfərin haqqında hamıdan qabaq 
bosman danışdı: – Hər bir insan səhv edə bilər. Ancaq eyni 
səhvin dönə-dönə təkrar olunması o deməkdir ki, bu adamın, 
düzəlməklə, özünə də, ekipaj üzvlərinə də hörmət qoymaqla işi 
yoxdur. Qəzənfər yaxşı işçidir, qoçaqdır, adam yarıdandır, 
diribaşdır – bunları inkar etmək olmaz, ancaq intizamsızdır. 
Neçə dəfə tapşırıq, neçə dəfə töhmət alıb danlanmasına 
baxmayaraq yenə də bildiyini babasına vermir. Adama nə qədər 
tapşırıq, töhmət, öyüd-nəsihət verərlər?! Görünür bu adam 
qozbeldir və buna da qəbir lazımdır. Mənim təklifim Qəzənfərin 
gəmidə – bizim gəmidə saxlanılmamasıdır. Bosmandan sonra 
gəmi komitəsinin sədri danışdı. O da bosmanın dediklərini başqa 
şəkildə təkrar etdi. Ümumiyyətlə söz alıb qalxan Qəzənfərin 
gəmidən qovulmasını tələb etdi. Əmir növbədə idi. Aliyə ilə 
Qəzənfər isə yanaşı otrub çıxışları dinləyirdilər. Aliyə elə 
fikirləşmişdi ki, hamıdan sonra Təyyar danışıb ekipaj üzvlərinə 
Qəzənfərin bu dəfə də bağışlanmasını məsləhət görəcəkdir. 
Lakin Təyyar qımzanmırdı. Məsələ də ciddiləşir, təkliflərin səsə 
qoyulması vaxtı yaxınlaşırdı. Qəzənfər də Aliyə kimi 
düşünmüşdü. Ancaq bu qədər təklifin nəticəsiz qalmayacağını 
bilib narahat olmuşdu. Aliyə Qəzənfərə pıçıldadı: – Sən 
 79 
Təyyarın yanına getməmişdin? – Getmişdim. – Nə üçün 
qaldığını danışmamışdın? 
– Danışmışdım. – Təyyar nə demişdi. – Demişdi ki, sənin 
məsələni gəmi yığıncağı həll edəcək. Təkliflər səsə qoyulanda 
Aliyə əlini yuxarı qaldırdı: – Mənə icazə verin, bir-iki kəlmə söz 
demək istəyirəm. Hamı heyrətləndi: Aliyə görəsən, nə deyəcək, 
nə söyləyəcəkdi? Tanımadığı adamın haqqında o nə deyə 
bilərdi? Hamının göyə qalxmağa hazırlaşan əli aşağa endi. 
Qırmızı guşədə qəribə bir sükut yarandı. 
– Evlad nə üçündür? Ana büdrəyəndə oğul onun qolundan 
tutmasa o nəyə gərəkdir? Hamının anası var, kiminki ölüb, 
kimininki sağdır, bunda sözüm yox. Kimin anası xəstələnəndə 
ürəyi ağrımaz?! Ananı yataqda bihal qoyub işə gedən oğula 
mən, evlad demərəm. Qəzənfərin də anası xəstələnibmiş. 
Anasını o vəziyyətdə qoyub gələ bilməyib. Qəzənfər bir onda 
səhv eləyib ki, vəziyyəti kapitana xəbər verməyib. Mən 
soruşmamışam, bilmirəm, o bəlkə də anasının xəstələndiyini 
bildirmək üçün gəlib gəmiyə çatmayıb, gecikib. Məncə anaya 
göstərdiyi qayğıya görə evladın iş məsələsini həll etməzlər. İş 
məsələsinə sizin kimi ötəri yanaşmazlar. Bura yığancaqdır. 
Əsaslı ittiham olanda belə hakim müqəssiri dindirməmiş gəlmir. 
Amma siz onun nə üçün səhv etdiyini heç soruşmadınız. Kimsə 
yerdən söz atdı:  
– Bu birinci bəhanə deyil. Qəzənfər nə qədər səfərdən 
qalıb, o qədər də qohumlarından xəstələnib ölənlər olub. Bu 
hesabla gərək Qəzənfərin anası da, qohumları da qırılıb 
qurtarmış olsun. Hamı gülüşdü. Aliyə pərt oldu. Lakin 
dilxorçuluğunu bildirmədən dedi: – Mən Qəzənfəri müdafiə 
etmək fikrində deyiləm. Mənim üçün buradakıların hamısı 
birdir. Onu demək istəyirəm ki, müqəssiri həm qanunla, həm də 
vicdanla mühakimə edərlər. Bəlkə bəzilərinin ürəyi daşdandır, 
ana-bacısının, qohum-qardaşının xəstələnməsi ona əsər eləmir. 
Belələri ana-bacı, qohum-qardaş qeydinə qalanlara irad 
tutmaqda özlərini gülünc vəziyyətə salırlar. Qəzənfər əgər hər 
 80 
dəfə sizi aldadıbsa onun yalançılığının üstünü kim açıb? Kim 
sübut eləyər ki, o bütün ekipaj üzvlərinə kələk gəlib? Niyə 
susursunuz, durun deyin də! Gümanla yəqinlik hasil etməzlər. 
Aliyə oturdu. Heç kim cınqırını çıxartmadı. Hamı göyçək, dilli 
müdafiəçisinə görə Qəzənfəri həsəd hissilə süzdü. Qəzənfər hər 
yandan dikilib onun üzərində mərkəzləşən qibtə dolu nəzərlərin 
altında şişərək böyüdü. Sinəsi ürəyinə, varlığına ruhuna darlıq 
elədi. Yığıncaqdakıların baxışları görüşüb danışdı: neynəyək?  
– Bizi yamanca tənqid elədiniz – deyə yığıncağa sədirlik 
edən şturman səhvini başa düşmüş adam məyusluğu ilə dilləndi. 
Onun sözünü istehza, kinayə zənn edən Aliyə qalxıb üzünü 
bozartdı: – Düz deyirəm. Həmişə təqsirkarı dindirərlər. Amma 
siz elə hərəkət etdiniz ki, elə bil Qəzənfər canidir, onun 
dindirilməsinə lüzum yoxdur və o xüsusi tapşırıqlar üzrə 
qabaqcadan müəyyən edilmiş cəzaya məhkum edilməlidir. – 
Mən nə deyirəm ki...  
– Şturman mübahisədə məğlub olmuş çərənçi 
peşmançılığını xatırladan üzgün bir səslə əlavə etdi, – haqlısınız. 
Eşitdiyimə görə... Yaxşı, qalxıb desin görək səfərdən niyə qalıb 
və bu intizamsızlığa haçan son qoyacaq. Qəzənfər Aliyənin 
söylədiklərini tutuquşu kimi təkrar etdi: – Anam xəstələnmişdi. 
Həkimin, dərman-davanın dalınca ora-bura çox qaçdım. 
Tələsdim ki, kapitandan icazə alam, çatmadım, gəlib gördüm 
gəmi gedib. Mən başqa kefdən ötrü qalmamışam. Söz verirəm 
ki, bu mənim birinci və axırıncı intizamsızlığım olacaqdır.  
– İki təklif var – deyə şturman əyləşənlərə müraciət etdi. 
Aliyənin səsi, etirazı onun səsini ağzında qoydu: – Belə də iclas 
olar?! Belə də məsələ müzakirə edərlər?! İkinci təklif 
verilməmişdən məsələni səsə qoyarlar?! Yığıncağı həmişəmi 
belə aparırsınız?! Şturman sözünə haqq qazandırmağa çalışdı. – 
Burada dolaşıq, qaranlıq bir məsələ yoxdur. Birinci təklif 
bosmanınkıdır, ikinci də sizin. Çıxış eləmək istəyən varsa 
buyursun. – Şturman nəzərlərini qırmızı guşə boyu dolandırdı. – 
Danışmaq arzusunda olan yoxdur ki? – Əl qaldıran, ağız açan 
 81 
olmadı – Yoxdur. Kim Qəzənfərin gəmidən qovulmasının 
tərəfdarıdır, əlini qaldırsın. Hamı Aliyəyə, Aliyə də hamıya 
baxdı. Başlar sinəyə əyilib gözlər döşəməyə dikildi. Təyyardan, 
bosmandan və şturmandan başqa əl qaldıran olmadı. – Üç nəfər. 
Kim qalmasının tərəfdarıdır? Aliyənin əli yaydan çıxmış ox 
kimi göyə milləndi. O kimin üzünə boylandısa o da əl qaldırdı. 
Burada gözəllik, qadın izzəti-nəfsinə hörmət, ehtiram qalib 
gəldi. 11. Təyyarın ağzına su alıb susması, bir kəlmə də 
danışmaması Aliyəni yaman hirsləndirmişdi. «Bu Təyyar niyə 
belə nə ətdir, nə balıq? Axı, o kapitandır, gərək məsələnin bu 
qədər çək-çevirinə yol verməyəydi. Durub deyəydi: yoldaşlar... 
Axır ki, bir söz danışaydı. Kapitanın ki, ağzı qatıq kəsmədi, 
ondan yaxşı şeylər gözləmək olmaz. Belə əfəlin kapitan olduğu 
gəmidə işləmək də düz deyil. Bu gəmidə intizam yoxdur. Balıq 
başından iylənər. Kapitan ağızdan ölü olanda gəmidə qayda-
qanun görünməz. Bakıya qayıdanda gərək kadrlar şöbəsinə 
gedəm, ya məni başqa gəmiyə göndərsinlər, ya da diplomumu 
özümə versinlər, sahildə işdən çox iş var, bir yer taparam. Bu 
gəmidə işlədiyim on iki gün ərzində əsəbiləşməkdən qeyri bir 
qazancım olmayıb. Haqsızlığın hökm sürdüyü, hərənin bir cür 
ağa olmaq istədiyi gəmidə qalmağın mənası yoxdur. Anasına 
görə səfərdən qalan adamı az qalırlar məhkəməyə versinlər.» 
Aliyə çarpayıya uzanıb Jan-Jak Russonun seçilmiş əsərlərinin 
ikinci cildini açsa da oxuya bilmir, beynində gedən mübarizəni 
sonsuzluqdan qurtarmağa çalışırdı. Lakin rəf etdiyi fikirlər 
ümmanını yeni düşüncələr qasırğası dalğalandıraraq coşdurur, 
təlatümə yenidən qoşulan susmuş duyğular Aliyəni öz əsrarlı 
qoynuna alırdı. O öz fikirlərilə mübarizə etməkdən usanır, 
mələfəni başına çəkib yatmaq, yuxunun köməyilə bu ziddiyyətli 
düşüncələrdən xilas olmaq istəyirdi. Lakin yeni hisslər beyninə 
soxulub Aliyədən öz həllini tələb edirdi. Hiylə yollarına oxşar 
sual işarələri onun hafizəsində yazılıb pozulur, pozulub yazılır, 
mərdanə nidalar isə öz qeyrətini göstərə bilmirdi. Aliyə yuxuya 
gedə bilməyib vəziyyətini dəyişdi. Bunun faydasızlığı da 
 82 
Aliyənin əsəblərinə bu yandan toxundu. Onun bədəni gicişmişdi. 
Sanki qollarını gicitkən dalamışdı. O qollarını qaşıdı. Mələfəni 
üzündən atıb yastığın altına qoyduğu kitabı götürdü, başının 
üstündəki işığı yandırıb Yuliyanın cavab məktubunu oxumağa 
başladı. İki cümlə oxumamış saata baxdı. Kitabı yastığın altına 
qoyub mələfə ilə üzünü yenə örtdü. Bayaqkı qaşınma özünü 
Aliyənin sinəsində, kürəklərində, baldırlarında göstərdi: «Mənə 
nə olub? bu nədir? İndi ki, yuxu mənə haramdır, gedim heç 
olmasa çimim, həm əsəblərim sakitləşsin, həm də məni yuxu tez 
aparsın.» Aliyə qalxıb dabanıbasıq şap-şuplarını geyindi. 
Xələtini stolun söykəncəyindən götürəndə qapı astaca döyüldü. 
– Kimdir? – Mənəm. Aliyə bacı işığın gəlir, deyəsən hələ 
yatmamısan. – Yatmamışam.  
– Sənlə işim vardı. – B u saat. Aliyə xələtini geyinib 
yatağını düzəltdikdən sonra qapını açaraq Təyyarı içəri buraxdı. 
Təyyar nə üçün gəlmişdi? Onun Aliyə ilə nə işi ola bilərdi? 
Səhərin açılmasını gözləməməkdə onu bura hansı təxirəsalınmaz 
iş, məsələ çəkib gətirmişdi? Aliyə Təyyarın gəlişindən hələlik 
heç bir şey anlamırdı. O bu suallara özündə cavab tapa bilmədi. 
Ona elə gəldi ki, Təyyar da birinci şturmanın təmannasına 
düşüb, hamı yatandan sonra gəlməkdə də məqsədi heç kimin 
şübhələnməsinə yol qoymamaqdır. Aliyə Təyyarın üzünə həm 
qorxa-qorxa, həm də sonsuz bir ikrah hissilə baxdı. Lakin 
Təyyarın simasında axtardıqlarını tapmayıb bir qədər rahat oldu. 
Ancaq tam arxayınlığa qapılıb ehtiyatlı olmağı unutmadı: 
«Təyyar uşaq-muşağın tayı deyil. O ustadır, təlim keçmiş 
hisslərini cilovlamağı bacarır. Təyyar özünü əlbəttə başqaları 
kimi aparmayacaq. Onun yəqin ki, belə şeylərdə böyük təcrübəsi 
var. Təyyardan qorunmaq lazımdır, bundan gözlərim su içmir.» 
– Aliyə bacı qıpını ört, özün də otur. Aliyə nə oturdu, nə də 
qapını örtdü: – Yaman bürküdür, qoy hava dəyişsin. – Səsimizi 
eşidən olar, yaxşı deyil, ört. – Eşidəndə nə olar?! Biz ki, oğurluq 
eləmirik! Aliyə təlaş və həyəcanını gizlədə bilmədi. Onun 
hərəkətlərindəki – şaşqınlıq, səsindəki titrəyiş Təyyarın şüuruna 
 83 
çatdı. Aliyə bacım qorxma, mənim haqqımda düşündüklərindən 
sonra utanacaqsan. Mən bura alçaq bir məqsədlə yox, bacı-
qardaş söhbəti eləməyə gəlmişəm. Aliyənin baxışlarında kin-
küdrət göründü: «Özünü mənə sözlə tanıtma. Bugünkü 
yığıncaqda sənin ürəyini, qəlbini gördüm, bunlar mənə bəsdir.» 
– Mən heç kimdən qorxmuram. Aliyənin səsi elə çıxdı ki, elə bil 
Təyyara deyirdi: «Sən nəsən ki, mən qorxam!» Təyyar 
təqdiredircəsinə güldü: 
– Onu bilirəm. Aliyə bacım, anladığıma görə mənə nifrət 
edirsən, çünki mən durub Qəzənfərin barəsində ağız açmadım. 
Mənim susmağım, onların təklifi: bunlar hamısı sənin xatirinə 
idi. Mən xeyirxahlıq eləmək istəmişdim, amma sən tərsinə başa 
düşürsən. Sənin yanına gəlməyəcəkdim. İncidiyini unuda 
bilmədim. Sözün düzü bu narahatlıq məni yatmağa qoymadı. 
Gəldim ki, hər şeyi açıb sənə söyləyim. Bir nəticəyə gəlmək 
lazımdır. Məsələni qurtaraq; ya o yanlıq olsun, ya da bu yanlıq. 
Mən bu günə kimi elə fərz edirdim ki, sən Əmiri sevirsən. 
Yığıncaqda isə Qəzənfəri necə müdafiə etdiyini görəndə səni 
anlaya bilmədim. Ona görə də mən yığıncaqda dillənmədim, sən 
qələbə çaldın. Aliyə Təyyara qəribə bir heyrətlə baxırdı, onu 
maraqla dinləyirdi. Sanki ürəyinin təşnəsi bu dağlar çeşməsinin 
sərin suyu ilə soyuyurdu. – Aliyə bacım, – deyə Təyyar 
söhbətini davam etdirdi, – mən yaltaq, ikiüzlü adam deyiləm. 
Özünü tərifləyənlərdən, özündən deyənlərdən zəhləm gedir. 
Öyünmək itə yaraşır. Mən sənin qarşında öyünməyə 
gəlməmişəm. Mən ailə başçısıyam. Öz şəxsi həyatımdan 
danışmıram. Demək istəyirəm ki, bu ailənin, gəmi ekipajının 
başçısıyam. Burada ağıllı adamlar çoxdur. Lakin bunların 
arasında ağlı, düşüncəsilə özünü idarə edə bilməyənlər də var. 
Bir atanın ağıldan dövlətli də, ağıldan kasıb da övladı olur. 
Ancaq onların hər ikisi ata üçün övladır. Mən bir qədər gələcəyə 
nəzər salıb belə qərara gəlmişəm ki, gərək onların ikisindən biri 
gəmidən getsin. Səni onların ikisi də sevir. Heç biri də öz 
məhəbbətindən əl çəkmək istəmir. «İki qoçun başı bir qazanda 
 84 
qaynamaz.» Gec də yox, lap bu günlərdə onların arasında bir 
hadisə baş verməlidir. Əlbəttə Qəzənfər Əmirlə mərdi-mərdanə 
vuruşmaz. Bəs, Qəzənfər nə etməlidir? Fiziki zəifliyinə görə 
məğlub olmalıdır? Yox, o hər cür işlərə əl ata bilər. Mən 
Qəzənfərdən belə şeyləri gözləməkdə haqlıyam, çünki onun 
necə adam olduğunu çox yaxşı bilirəm. – Sən nə danışırsan?! 
Heç elə alçaqlıq olar?!  
– Aliyənin dəhşətdən nəfəsi tıxandı. Səsi elə bil dərin bir 
quyunun dibindən boğulub çıxırdı. O qorxu və dəhşətdən 
uçunurdu. Təyyar onun qolundan tutub stula oturtdu. – İndi 
əyləşə bilərsənmi? Otur, mənim adamları hələ yaxşı tanıya 
bilməyən bacım, otur. Aliyə bu saat elə bir vəziyyətdə idi ki, elə 
bil kimisə öldürmüşdü, yaxud ona görə hansı bir günahsızısa 
boğazında asmışdılar, bir azdan qəzəbli insan izdihamı qapını 
sındırıb içəri doluşacaq, onu lənətləyib kötəkləyəcəkdilər. – Mən 
Qəzənfəri ona görə müdafiə etmədim ki... Anasının xəstələndiyi 
üçün səfərdən qalanı... – Aliyə bacım, o sənə yalan danışıb. Sən 
uşaq kimi sadəlövhsən, hər sözə inanırsan. O içib, keflənib. 
Səfərdən buna görə qalıb. Mən onu danışdırmışam. Anasının 
xəstələndiyi barədə mənə heç nə deməyib. Demək, anası xəstə 
deyilmiş. Xəstələnmiş olsa sözlə onun vəziyyətini bir az da 
ağırlaşdıraraq mənə danışardı. Bir də ki, doğru sözün ahəngi 
başqadır. Gərək sən bunu müəyyən etməyi bacaraydın. Adam 
danışanda onun gözlərinin içinə diqqətlə bax, ifadə tərzinə yaxşı 
fikir ver, gör dilin söylədiklərini gözlərdə əks olunanlar 
təsdiqləyirmi. İndi mənə de görüm o sizlə kinoya getmişdimi? – 
Getməyə qoymadım. Dedim ki, get ananla görüş. 
– O nə söylədi? – Dedi kinodan sonra gedəcəm. – Bəs, sən 
onu necə məcbur etdin?  
– Mən məcbur etmədim, öz sözü ilə onun özünü 
utandırdım. O mənə söyləmişdi ki, anamı çox istəyirəm. Mən də 
ona həmin sözü xatırlatdım.  
– Sonra? – Sonra duruxub getdi. – Onun keflənməsinin 
səbəbini təhlil etməyək ki? Məncə aydındır, o barədə çənə 
 85 
çalmağa dəyməz, elə deyilmi? Aliyə öz keçmiş qüsurlu 
hərəkətini xatırlayıb kədərlənən, indiki ağlının o zaman başında 
olmadığına təəssüflənən adam qüssəsilə:  
– Elədir, – dedi. – Mən o vaxt belə fikirləşmişdim. Mənim 
ağlıma o gedəndən sonra gəldi ki, Qəzənfər gedib içəcək. Biz 
onu axtardıq, ətrafdakı aşxanaların bir neçəsinə baxdıq, ancaq 
tapmadıq. Təyyar cibindən bir papiros çıxartdı. Papirosun 
gilizinə üfürüb onu damağına aldı. O papiros çəkmək istəyirdi. 
Lakin papirosu yandırmır, kibriti baş və şəadət barmaqları 
arasında fırlatmaqla tüstüyə olan meylini öldürürdü. O nəyin 
haqqındasa xeyli fikirləşdi. Aliyə də sözünü qurtarıb gözlərini 
ona dikmişdi. Görəsən Təyyar ona indi nə deyəcəkdi? Aliyənin 
baxışları cəsarətsiz və utancaq idi. Təyyar kibriti cibinə qoyub 
papirosu damağından götürdü.  
– Hə, Aliyə bacım – deyə dalğınlıqla dilləndi. – 
Yığıncaqdakı müdafiədən mən elə bilirdim ki, hər şey sənə 
məlumdur, Qəzənfəri sevirsən, bunun üçün də onun gəmidən 
qovulmasına etiraz edirsən. Demək o səni aldadıbmış. Qəzənfər 
sənə qızıl-qırmızı yalan danışıbmış. Bəs indi nə fikirdəsən? 
Aliyə nə deyə bilərdi? Onların hansını sevirdi? O hələlik bu 
haqda heç nə söyləyə bilməzdi. Axı, onun ürəyində məhəbbət 
fırtınası qopmamışdı, qəlbini sevgi qasırğası ehtizasa 
gətirməmişdi, könlündəki yer bomboş idi. Hafizəsinə hələlik heç 
kimin surəti nəqş olunmamışdır. Belə bir xəyal Aliyənin zehninə 
köçürülmüş olsaydı o həmin surəti öz həsrəti, intizarı ilə bəzəyib 
əzizləyərdi. Soruşanda cəsarətli olar, tərəddüd etməz, ürəyinin 
arzusunu, könlünün diləyini dilinə gətirməkdən utanmazdı. 
Aliyənin könül aləminə bahar gəlməmişdi. – Bilmirəm. – Özünü 
başa düşürsən? Aliyə başının hərəkətilə: bəli – dedi. Təyyar 
təəccübdən çox məzəmmətə oxşar bir tövrlə: 
– İnanmıram – dedi – Yoxsa ikisini də sevirsən? Aliyə 
utanaraq:  
– Heç elə olar?! – deyib başını aşağa saldı. – Heç birini 
sevmirsən? Aliyə əllərini sinəsində çarpazlayıb çiyinlərini atdı. 
 86 
Təyyar hədər vaxtına, səmərəsiz söhbətinə heyfsilənirmiş kimi 
Aliyəyə küskün bir nəzərlə baxdı. Aliyə dodaqlarını büzdü, 
başını sol çiyninə əyib qaldırdı: – Təyyar qardaş utanmazlıq 
edirəm, axı ürəyimdə bir şey yoxdur. Təyyar gülüb yarızarafatla: 
– Bu pərvanələrin birini ora sal da – dedi. – İki ölmək istəyənin 
birini diriltmək. Həyat vermək lazımdır. Bilirsən mən 
neynəmişəm? Haradan biləcəksən. Qəzənfərlə Əmiri bu axşam 
bir-birindən ayırmışam. Qəzənfərə başqa kayutda yer vermişəm. 
Neynim, qorxuram. Əmirə də tapşırmışam ki, yatanda həmişə 
qapını daldan bağlasın. Onların ikisinə də yazığım gəlir. Onları 
bir-birindən nə üçün ayırdığımı özlərinə deməsəm də anladılar. 
Yazıqlar etiraz etmədilər, tezcə razılaşdılar. Məhəbbət yaman 
bəladır, bəzən dostları da düşmən eləyir.  
– Onlar yəni elə... Təyyar və inam və qətiyyətlə: – Hər şey 
olar, – dedi – hər şey! – Təyyar qardaş indi ki, belədir gəmi 
Bakıya gələn kimi məni işdən azad edib kadrlar şöbəsinin 
sərəncamına göndərin. – Bacım bunun xeyri yoxdur. Əksinə 
sənin getməyin onların hisslərini daha da alovlandırar. Bacım 
gözüm bayaqdan sənin üzündə, gözündədir. Əmirin adı 
çəkiləndə dodaqlarında təbəssüm, gözlərində şəfəq görünür. 
Söhbətimizə Qəzənfərin adını gətirəndə qaşların düyünlənir, 
alnın qırışır, dodaqların da elə sıxılır ki, – hələ baxışlarındakı 
hiddəti demirəm – elə bil kimi isə pis-pis sözlərlə qırmaclamağa 
hazırlaşırsan. Bax, indinin özündə də həmin ifadələr simanda 
görünüb keçdi. Bacım sən Əmiri sevirsən. Öz hisslərinə biganə 
olma. Bilirəm hələ götür-qoy edirsən, fikirləşirsən, əlbəttə belə 
lazımdır, bu həyat məsələsi, ömür-gün sevdasıdır; bir günlük, 
yaxud bir saatlıq işrət təklifi deyil ki, çox düşünməyəsən. Amma 
öz ürəyinə, öz qəlbinə yaxşı boylan, yaxşı nəzər sal, orada Əmir 
öz yerini tutub. Yenə də gözlərin parıltı saçdı... Yaxşı mən 
gedirəm, sən də yat. Bilirəm ki, yatmayacaqsan, fikirlər səni 
dara çəkəcək, xəyallar səni aləmdən-aləmə aparacaq; bu 
yaxşıdır. Taleyini düşünənlər, gələcəyə şüurlu istiqamət 
götürənlər peşman olmazlar. Heç bir qərara gələ bilməməyin, 
 87 
qətiyyətsizliyin öz duyğularına laqeyd münasibət 
bəsləməyindədir. Sən inanırdın, ancaq əmniyyəti səndən 
uzaqlaşdıran bir təsəvvür var, o da onların iltifatlarını oğlanın 
qıza olan hörməti kimi qiymətləndirilməyindir. Sən onların 
hərəkətinə yaxşı diqqət yetirsən görəcəksən ki, onlarınkı adi 
ehtiramdan deyil, sevənlərə məxsus bir itaətkarlıqdır. Bacım, 
axı, mən də sevmişəm, mən də cavan olmuşam. Əmirin 
gözlərində gözlərini bir balaca çox saxla gör nə hala düşür. 
Gözlərin yenə də nur saçdı, dodaqlarını təbəssüm bəzədi. Mən 
gedirəm, gecən xeyrə qalsın. Təyyar gedəndən sonra Aliyə 
yarım saata qədər stuldan qalxa bilmədi. O düşünmək, yalnız 
düşünmək istəyirdi. Lakin düşünə bilmirdi. Uçurduğu xəyalı bir 
aləmin seyrinə dalmamış tezcə geri qayıdır, Aliyədən yeni ruh, 
yeni şövq, yəni şətarət tələb edirdi. Aliyə isə onu yenidən pərvaz 
edib uzaqlara göndərmək iqtidarında deyildi. Təyyarın 
söhbətinin onda yaratdığı duyğular hələlik xəstə və şikəst idi. 
Aliyə onları sağaltmağa çalışırdı. Ancaq buna ağlının qüdrəti 
çatmırdı. Aliyə buna qabil idi; o fikir dərinliklərinə baş vurmağı, 
düşüncə ənginliklərində qanad çalmağı bacarırdı. Ona mane 
olan Təyyarın Aliyəyə bəxş etdiyi bir sevinc idi. O sevilirdi. 
Özü də onu iki adam sevirdi. Aliyə bunu onsuz da hiss etmişdi. 
Ancaq Təyyarın dilindən eşitdiyi bu nəzm o qədər şirin idi ki, 
bunun hədsiz-hüdudsuz lətafəti, nəşəsi Aliyəni məst etmişdi. 
Demək onun sevildiyini gəmidə çoxları bilir. Bu nə böyük 
xoşbəxtlikdir. Sevilmək necə yaxşı şeydir, kaş adam həmişə 
seviləydi. Sevilənlərə bu əmniyyət, bu səadətin ixlaskarlığı 
bəsdir, ona dünyada heç bir şan-şövkət lazım deyil, təki sevilsin, 
təki qəlblərdə yaşayan canlı əksinin haşiyəsi ülvi məhəbbətdən 
olsun. Aliyəni sevinc təlatümü kayutdan eşiyə qovdu. Sonsuz 
fərəh az qala Aliyəyə qapıları döydürtdürüb dedirdəcəkdi: ay 
camaat sevilirəm. Mən xoşbəxtəm, mən bəxtiyaram, gəlin əlimi 
sıxın, məni təbrik edin, aşab-daşan sevincimi qarşılayın. Məni 
sevirlər, eşiyə çıxın, gəlin göyərtəyə toplaşıb bəxtimin 
tərəqqisinə, iqbalımın fatehinə bir mahnı oxumaq, qoy dalğalar 
 88 
səsimizi aparıb sevimli rəfiqələrimə, mənə göz verib işıq 
verməyən, bədrəftarı ilə məni öz evimizdən didərgin salan 
qardaşım arvadına çatdırsın. Aliyə Əmirin qapısını döymək 
istədi. Lakin qatlanmış şəhadət və orta barmağını qapının 
taxtasına yavaşca toxundurub əlini geri çəkdi, yumruqlarını 
sinəsinə sıxdı, çiyinlərinə səpələnmiş saçlarını xışmaladı, dala 
döndü, üç, dörd addım atıb dayandı, geri qanrıldı, çevrilib 
Əmirin qapısının ağzına gəldi. Nədənsə bayaq Qəzənfərin 
kayutu zənn etdiyi qapını döyməyə qolu qalxmadı, utandı. Sanki 
Əmirin gözlərinə görünməsində bir ədəbsizlik vardı. Aliyə öz 
kayutuna yüyürdü. Kamanı götürüb göyərtəyə çıxdı. Qnextin 
üstündə oturub kamanın biz ayağını sol dizi üzərində rahatladı. 
Barmaqlarını pərdələrdə gəzdirdi. Kamanın həzin naləsini 
gəminin arxasından əsən külək alıb irəli apardı. Gecənin 
intəhasız qara qəlbini sanki kiçik bir qəlbin sevinci doldurdu. 
Üzü görünməyən ləpələrin hərəsi ağ dodağında bir mahnı gətirib 
gəmiyə çatdırdı, gəmini ötdü, irəli axışıb Aliyənin sevincini 
bütün dənizə payladı. Gəmi yırğalandı, ağır-ağır gah sağ, gah da 
sol böyrü üstə əyilib düzəldi. Motor gumbuldadı, sükan çarxları 
cingildədi. Elə bil gəmi özünü beşiyə bənzədərək fərəhdən bihal 
olmuş Aliyəyə layla çalırdı. Gəmi gedir, kamanın səsi isə axıb 
sulara tökülərək ləpələrin intizamsız mahnılarına zəngulələr 
vururdu. Aliyə arxa tərəfdən insan nəfəsi duydu. Geri boylandı. 
Əmir beş addım ondan aralı dayanmışdı.  
– Əmir, yatmamışdın? – Aliyə qalxıb utancaq, hətta 
peşmançılıq duyulan bir səslə dilləndi. – Yuxunu sənə haram 
elədim... Hərəkətsiz dayandığı üçün gecənin qaranlığında heykəl 
görkəmi alan Əmirdən səs gəlmədi. Lakin onun dilinin ucunda 
sual vardı: «Aliyə, mənim qapımı sən döydün?» – Əmir... Aliyə 
nə soruşacaqdı? Yoxsa, Əmirə «Yaxın gəl, niyə uzaqda 
durmusan!» – deyəcəkdi? Kim bilir, bəlkə də bütün varlığını 
çulğalamış sevincə əsir düşməsini söyləmək istəyirdik. 
Qaranlığa bürünmüş ismət-həyanın, izzəti-nəfsin hansı 
təmənnada olduğunu müəyyən etmək çətin idi. – Qapını döyən 
 89 
sən idin? Əmir tək bircə an da geciksəydi bunu soruşa 
bilməyəcəkdi. O qaranlıqda özünü cəsarətli sanmışdı. Kimsə 
göyərtə işıqlarını Əmir dillənəndən sonra yandırdı. – Mən? 
Aliyənin boğazı tutuldu. O, Əmirin qapısını döydüyünü yadına 
sala bilmədi. Əmir böhtan atırdı? Yox, Əmir yalan danışmaz. 
Yəqin ki, Aliyənin sevincdən başı gicəllənən zaman barmaqları 
qapıya bərk toxunubmuş. İşıqlar söndürüldü. Görəsən bu 
xeyirxah insan kim idi. İşıqlar yanılı qalsaydı Aliyə Əmirdən 
çox utanardı. Aliyə onu qaranlığın qəlbində qoyan adama 
ürəyində minnətdar oldu. Lakin bunun, onların arasına işıqdan 
çəpər çənkən Qəzənfər olduğunu bilmədi. Qəzənfər göyərtə 
işıqlarını ikinci dəfə yandıranda onları orada görmədi. Gəminin 
arxasına qaçdı. Əmirlə Aliyəni göyərtənin qaranlıq künc-
bucağında tapa bilməyəndən sonra işıqları söndürülmüş qırmızı 
guşəyə gəldi. Elektrik düyməsini basdı. Divarlara vurulmuş 
şəkillər ona istehza ilə gülümsədi. O Əmirin kayutuna girdi. 
Əmir çarpayıya uzanmışdı, ancaq yatmamışdı, dalğın nəzərlərini 
tavana zilləmişdi.  
– Mənim üzqırxanım burda qalmayıb? Əmir tərpənmədi, 
dillənmədi, nəzərlərini belə tavandan ayırmadı. Qəzənfər 
sivirmələri axtardı. – Burada da yoxdur, bəlkə yerini bilirsən? 
Əmir qalxıb oturdu: – Yerini bilirəm, ancaq sualıma cavab 
verməsən harada olduğunu deməyəcəm. De görüm üzünü 
qırxacaqsan, yoxsa ürəyini? – Bura bax! – Qəzənfər qoşalayıb 
irəli uzatdığı əllərilə Əmiri hədələdi. – Mən səndən adam kimi 
söz soruşuram! Əmir halını pozmadan kinayə ilə: – 
Göyərtədədir – dedi – işıqla axtarmasan tapa bilməzsən. 
Qəzənfər qapını çırpıb çıxanda koridorun zəngi zınqırıldayaraq 
onu rubkaya çağırdı. Əmir, pillələrlə qalxan Qəzənfərin ayaq 
səsləri eşidilməz olandan sonra yatağında rahatlanıb anasından 
dünən aldığı məktubu açıb oxumağa başladı. O bu məktubu 
dünəndən bəri iki dəfə oxumuşdu. Lakin məktubun bir yeri onu 
çox həyəcanlandırmışdı. Arzular və diləklərlə dolu ana məktubu 
Əmirin özü yaşlı qonşu oğlan-qızlarının xoşbəxtliyindən, onların 
 90 
ailə həyatından, balaca körpələrinin şeytanlığından, ürəkaçıcı, 
gözyaşardıcı oyunlarından danışırdı. «Oğlum, qonşumuz 
Kamran evləndi. İldırım kişinin qızı Mənzəri aldı. Yaxşı toy 
elədilər. Toya məni də çağırmışdılar. Getmək istəmirdim. 
Aşıqlar çalıb-oxuduqca məni ağlamaq tuturdu. Axı, sən 
Kamrandan böyüksən. Axı, sağımda, solumda toy-düyün 
quruldu, bizim ev Allah qarğamış kimi ortada boynuburuq qaldı. 
Əhmədin oğlu oldu. Sən onun toyunda burada idin, özü də 
ləzgihəngi oynadın, o vaxtdan nə keçib ki... Nənəsi nəvəsini 
qucağına alıb bağda, bağçada gəzdirir. Mən onları bağda 
görəndə özümü evə təpirəm. Oğlum mən onların paxıllığını 
eləmirəm. Amma neynim, öz arzumun hasilini özgədə görəndə 
ağlamaq istəyirəm. Oğlum olmasaydı, sonsuz olsaydım belə 
şeyləri vecimə almazdım, bəxtimdən küsərdim. Axı, oğlum var! 
Həm də elə oğul ki, onu ortadan yarı bölsən Kamran kimi iki 
adam çıxar... Ülkər də ərə getdi. Neynəsin... Onun da bu gün, 
sabah uşağı olacaq. Hamının gəlini, nəvəsi – sevinci var, mən 
isə hələ də kor kimi taleyin ətəyindən yapışmışam... Səhlanın 
qızı yenicə dil açıb. Nənəsi ona yaxşı paltarlar tikib geyindirir, 
saçlarına qırmızı lent bağlayır, əlindən tutub tez-tez bizə gətirir. 
Onu qucağıma alıb dizlərimin üstündə oturduram, ağırlığını heç 
hiss eləmirəm. O məndən soruşur: «Sənin də çiçi balan varmı?» 
Deyirəm: «Yoxdur, amma olacaq.» O məndən bir də xəbər alır: 
«Haçan?» Dillənə bilmirəm. O axırda mənə məsləhət verir: «Get 
bazaydan al, oyda çoxduy». Ağlıkəsməz uşaq da 
ürəyimdəkilərdən halıdır... Amma sən ay insafsız...» Əmir 
məktubun bu yerini gözdən keçirəndə sanki evlərində idi, həlim 
ana səsinə, ana nəfəsinə qarışmış arzuları dinləyirdi. Əmir 
anasına göndərəcəyi cavab, təskinlik məktubunda nə yazsın? 
Sevdiyi Aliyədir ki, onunda hələ fikrini öyrənə bilməmişdir; 
məhəbbəti qeyli-qallı, eşqi dava-dalaşlı, gələcəyi çənli-
dumanlıdır. Əmir məktubu sinəsinin üstünə qoyub kirpiklərini 
qovuşdurdu. Lakin onun gözlərində yuxu yox idi. O düşünmək 
istəyirdi. Fikirləşmək isə ona asan deyildi. Ürəyini içəridən elə 
 91 
bil iki qüvvətli əl sıxıb ağrıdırdı. Kayutmu dar idi, yoxsa, onun 
köksümü? Bu darısqallığa tab gətirmək Əmir üçün dözülməz idi. 
O öz dərdli fikirlərini, xəstə düşüncələrini götürüb kayutdan bir 
tərəfə çıxmağa çalışdı. 
Qalxıb geyindi. Yenə də çarpayıda oturdu. Hara getsin? 
Göyərtəyə çıxsa onu görən olar. Deməzlərmi, niyə yatmır? 
Başqası görməsə də Qəzənfərin gözlərindən yayına bilməyəcək. 
Qəzənfər çox güman ki, indi buralarda, eşqin mehrabında, 
Aliyənin keşiyini çəkməkdədir. Əmir üst köynəyini soyundu, 
duruxub bir də geyindi, qapıya sarı gedəndə kayut elə böyüdü ki 
elə bir bir adamlıqdar zindan bircə anın içində işıqlı geniş otağa 
çevrildi. Bu nə möcüzədir? Ruhundan qəlbindən xəbərsiz Əmir, 
kayut da, hava da əvvəlki kimidir. Nə hava təzələnib, nə də 
kayut genişlənib. Dəyişən yalnız sənsən, sənin fikir – 
xəyallarındır. Səni sıxıb dünyanı başına dar eləyən xudbinliyin 
idi. İndi sən yoldaşının da haqqında düşünürsən. Ona görə də 
həyəcan məngənəsindən tez qurtardın. Bu dönüşünü, bu könül 
çevrilişini niyə alqışlamırsan?! «Mən eqaistlik eləyib təkcə öz 
haqqımda düşünürəm. – deyə Əmir əyləşdi.  
– Qəzənfər də insandır, onun da ürəyi, qəlbi var. Mən 
Qəzənfərin də halına acımalıyam. Mən bəzən Qəzənfərə nifrət 
eləyirəm, niyə? Sevmək cinayətdirmi, alçaqlıqdırmı? Bir qızı 
beş, altı, hətta daha çox oğlan sevə bilər. Buna görə onların 
birindən, yəni qız sevdiyindən başqa qalanı cəzalanmalıdırmı? 
Yox, mən düz iş görmürəm, Qəzənfərin heç bir təqsiri yoxdur. 
Sevmək məsələsində o günahkar sayılsa, mən cani 
adlandırılmalıyam. Qəzənfər səbrsizdir, dözümsüzdür, ancaq pis 
oğlan deyil, hərdən bir sarsaqlayır, bu da olan şeydir. Mən 
əvvəllər elə bilirdim o Aliyə ilə müvəqqəti yaşamaq fikrindədir. 
Lakin indi bu fikirdə olmdığına əminəm. Nolar, mən dözərəm, 
ilk eşqimi özümlə qəbir evinə apararam, təki Qəzənfər... 
Qəzənfərə bir az bundan qabaq pis cavab verdim. Gedim ona 
deyim ki, qardaş məndən bu vaxtacan çox nahaq yerə 
qısqanmısan. Məndən Aliyəyə Bağdad yaxındır. Mən onu 
 92 
sevmirəm, Aliyəyə qarşı olan hərəkətlərim isə sənin xatirinə ona 
elədiyim hörmət, hörmətkarlıqdır. Biz dostluq, yoldaşlıq, sənin 
rəğbətin olan qıza həmişə hörmət eləyəcəm, bu mənim 
borcumdur. Bu xüsusiyyət tək mənə yox, sənə də aiddir. Bəs, 
biz dost deyilikmi, kişi deyilikmi?! Bir-birimizə qarşı iltifatlı 
olmasaq bizə etibarsızlıq, sədaqətsizlik damğası vurub el, 
camaat arasında bədnam eləyərlər.» Əmir, Qəzənfərin kayutuna 
yönəldi, qapını açdı, içəri boylandı. Qəzənfər növbədə idi. Əmir 
bunu onsuz da bilirdi. Kayutu yoxlamaqda onun ağlına başqa bir 
fikir gəlmişdi: bəlkə sükanda dayanmır. Gəminin dal-qabağına, 
böyür-başına hərlənərək, arada öz kayutuna girib. Əmir rubkaya 
üz tutdu. Aliyənin kayutunun qabağından keçəndə Əmirin 
addımları qeyri-iradi yavaşıdı. Hansı bir qüvvəsə onu tutub 
oradaca saxlamaq istədi, lakin Əmir bu tələdən çıxdı. Oradan 
cəsarətlə uzaqlaşıb trapın pillələrinə ayaq qoyanda Aliyənin 
qapısı açıldı. Qapı xeyli açıq saxlandı, örtülmədi. Örtüləndən 
sonra da heç bir səs-səmir eşidilmədi. Aliyənin qapısının 
açılmasını Əmir rəzənin çax-çuxundan bilirdi. Qapı açılanda da, 
örtüləndə də rəzə dəyirman çaxçağı kimi səs-küy salırdı. Aliyə 
niyə yatmır? O hara getmək istəyirdi? Bəs nə üçün getmədi? 
Qapı ağzında nə fikir-zikir elədi? Bu qərarsızlıq nədəndir? 
Əmiri geri dartan bu suallar onu dala döndərdi. Rəzə astaca 
yırğalanırdı: «Mən bayaq nə demişdim? Kişi deyiləmmi?! – 
deyə Əmir göyərtəyə qalxdı. – Mən bu gündən sonra Aliyə ilə 
maraqlanmayacam. Ey ürəyim qərarım sənə bəllidirmi? Niyə 
belə bərk döyünürsən? Etiraz edirsən?  
– Əmir əlini köynəyinin yaxasından içəri salıb ürəyinin 
üstünə sıxdı.  
– Şikayətinə qulaq asmayacam! Neynim, çox da ki, məni 
yaşadırsan. Dayanacaqsan, hə? Bu sənin öz işindir. Dözmürsən 
dözmə. Mən sözümün üstündən qaçmayacam! Əmir keçid 
körpüsü ilə addımlayanda dizləri qatlanmadı. Sanki qılçalarını 
gipsə salmışdılar. Çiyinləri də elə ağırlaşmışdı ki, elə bil onların 
hər birindən iki pud ağırlığında yük asmışdılar. Başını da bədəni 
 93 
üzərində saxlamağa boynunun gücü çatmırdı. Gicgahlarındakı 
döyüntü qulaqlarını batırmışdı. Əmirin irəli getməyə özünə 
gümanı gəlmədi, körpünün məhəccərinə söykəndi. Sıçrayıb baş 
göyərtədə oynayan ləpələrin şırıltısı, sərin külək, üzünə qonan 
su tozanağı Əmiri bir qədər toxtatdı. Gücsüzlük, gözlərinə 
qaranlıq gətirən sıxıntı dan alaqaranlığı kimi yavaş-yavaş qeybə 
çəkildi. Əmir ağ yalman dalğaları görməyə, onların nəriltisini 
eşitməyə, sifətinə yapışan su zərrəciklərinin sərinliyini duymağa 
başladı. O ayılırdı. Lakin ürəyi bayaqkı etirazlarını aramsız 
güclü çırpıntıları ilə yenə də onun sinəsinə döşəyirdi. Əmir 
qabağa doğru iki, üç addım atdı. Birdən sanki sinəsindən geri 
itələdilər. O səntirlədi. Məhəccərdən yapışmasaydı bayğınları 
tez yıxan gəmi ləngəri onu körpüdən alıb göyərtəyə çırpacaqdı. 
Kiçik ürəyin böyük hökmünə, gücünə, qüvvətinə bax! Böyük 
bədəni oyuncağa çevirən duyğunun qüdrətinə Əmir elə inandı 
ki, o bu vaxtacan şüurdan güclü sanmadığı hiss və duyğularının 
hökmranlığı altına düşdü. «Məhəbbət yaman şeydir! – Əmir öz 
iradəsizliyinə gülümsədi. – Mən onu Qəzənfərə bağışlamaq 
istəyirəm, amma ürəyim, qəlbim müqavimət göstərir, məni öz 
qərarımı dəyişməyə məcbur edir. Təzə qılınc kəsən olar. Bu iti 
duyğuları köhnəldib korşaltmaq lazımdır. Onlar indi kükrəmiş 
dənizdir, vaxt olar uyuyar. Qasırğasız, fırtınasız dənizdə qayıqla 
gəzməyə çıxmaq asandır, təhlükəsizdir.» Əmir qayıdıb öz 
kayutuna gəldi. Təyyarın mənasını bilmədiyi tapşırığını 
unudaraq qapını daldan bağlamamış yatdı. Yuxu onu elə tez 
tutdu ki... Qəzənfər bu zaman növbəni təhvil vermişdi. 
Köynəyinin qolunda gizlətdiyi lülə dəmiri böyrünə sıxıb öz 
kayutuna girmiş, Əmiri öldürəndən sonra onun meyidini 
göyərtəyə necə aparıb dənizə atacağı haqda düşünməyə 
başlamışdı. Meyidi çiyninə ala biləcəkmi, pillələrlə yuxarı 
qaldırmağa gücü çatacaqmı? Bəs, zərbə dəyərkən Əmir 
bağırmayacaqmı?! Qəzənfər asan sandığı işin bu çətinliklərini az 
qala unutmuşdu. O Əmiri boğa bilməzdi. Əmirin oyanması, 
ağlının başında, qüvvəsinin qollarında olması, əksinə, 
 94 
Qəzənfərin ölümü, məhvi ilə nəticələnərdi. Qəzənfər bunu çox 
yaxşı bilirdi. O özünə başqa yol seçməli idi. Qəzənfərin boğazı 
qurumuşdu. Dizlərinə elə bil buz bağlamışdılar. Oradan 
bədəninə yayılan soyuq qış şaxtası kimi onun bütün sümüklərini 
üşüdürdü. O titrəyə-titrəyə ədyalı götürdü. Onu lümələyib lülə 
dəmiri gizlətdiyi qolunun altına aldı. Ayaqqabılarını soyundu ki, 
ayaqlarının səsini eşidən olmasın. Bəlkə, qarşısına bir adam 
çıxdı? Qəzənfəri bu vəziyyətdə görsə şübhələnməzmi? Rənginin 
ağarması, uçunması bir yana dursun, deyək ki, bunlar nəzərə 
çarpmadı, bəs, qoltuğundakı ədyal, yalın ayaqlar diqqəti cəlb 
etməyəcəkmi? Qəzənfər bunları fikirləşib qapını astaca açdı. 
Başını çölə çıxarıb koridora boylandı. İns-cins yox idi. O 
koridora, oradan da iki addımlıqdakı kayuta soxulmaq istədi. 
Bəlkə Əmir oyaqdır. O yatmamış olsa Qəzənfər hansı bəhanəni 
uyduracaq? Əmir inanarmı? Qətiyyən! İnandırıcı bir yalan kəşf 
eləmək lazım idi. Lakin Qəzənfərin ağlı belə bir ixtira 
qabiliyyətini itirmişdi. O qapını örtdü, ayaqqabıları geyindi, 
döyükmədən, duruxmadan Əmirin kayutuna girdi. Əmir oyansa, 
yaxud yatmamış olsa Qəzənfər belə deyəcəkdi: Ədyal dəyişik 
düşüb, səninkini mən aparmışam, mənimki isə burada qalıb. Bu 
söz inandırıcılıqdan nə qədər məhrum olsa da vəziyyətə görə 
Əmiri əmin edəcək bir qüvvəyə malik idi. Əmir şirin yuxuda idi. 
Özü də Qəzənfərin arzusuna yardım edən bir vəziyyətdə 
yatmışdı. Onun üzü divara tərəf idi. Divarla onun ağzı arasında 
yarımca qarışlıq boşluq qalmışdı. Əmirin nəfəsi divarı 
tərlətmişdi. Qəzənfər əlindəki dəmiri başına endirən dəqiqənin 
özündə ədyalla Əmirin ağzını qapamalı idi. Bu iş Qəzənfərdən 
son dərəcə cəldlik, çeviklik tələb edirdi. Əmirin gicgahına deyən 
zərbədən sonra Qəzənfər tək bircə an geciksə iş ağaracaq, onun 
üstünü elə buradaca alacaqdılar. Qəzənfər dəmiri köynəyin 
qolundan çıxarıb əlinə aldı. Onun əli də dəmir kimi soyuq idi. 
Buz buzu üşütdü, buz buzu dondurdu. Qəzənfərin əli elə titrədi 
ki, mili saxlamağa barmaqlarının gücü çatmadı. Dəmir az qaldı 
əlindən yerə düşsün. O sol əlini köməyə gətirdi. Ədyal qolunun 
 95 
altından aşağa sürüşdü. Onun nəfəsi də dördnala qaçan atın 
nəfəsi kimi fışıldayırdı. Böyümüş gözlərindəki ifadə Qəzənfərin 
elə bu dəqiqə huşunu itirmiş adam kimi qışqırıb yıxılacağını 
xəbər verirdi. O özünü büsbütün unutmuşdu. Cəsarətini toplaya 
bilmirdi; elə hey udqunur, irəli, geri, sağa, sola əyilən bədənini 
qılçaları üzərinə zorla çəkib düzəldirdi. Birdən ona haradansa 
ilahi bir fərasət gəldi. O əlləri içində istilik, alnında hərarət 
duydu, qulaqlarının açıldığını, ürəyinin yavaş döyüldüyünü, 
baldırlarının çimilləşdiyini, kürəklərini titrəyib qızışmağa 
başladığını hiss etdi. Qəzənfər dəmiri iki əlli göyə qaldırdı. 
Lakin ona bir anda hakim olan gücsüzlük, süstlük Qəzənfərin 
qollarını üsulluca qatlayıb başı üzərinə, sonra isə önünə endirdi. 
Bu dəfə ki, taqətsizlik onu əldən elə saldı ki, o ayaq üstə belə 
durmağı bacarmayıb döşəməyəmi, yaxud Əmirin üstünə 
yıxılacağından dəhşətə gəldi. Qəzənfər öz mətanətini son dəfə 
köməyə çağırdı. Onun canı yenə buz kimi soyudu. Bədəni onu 
dala dartdı, ayaqları yerdən qopdu. Qəzənfər divaradək dalı-dalı 
geri getdi. Kürəklərini divara dayayandan sonra özü ilə cəsarət 
gətirən bayaqkı istilik onun canını yenidən bürüdü. O yeni 
qüvvət, yeni cəsarətlə irəli gəldi. Yerdə yastılanmış ədyalı bir 
əlilə götürüb dəmiri başı üzərinə qaldırdı. Əmirin gərnəşib üzü 
üstə çevrilməsi Qəzənfərin əlini havada saxladı. Qəzənfər geri 
çəkildi: «Mən onu niyə öldürürəm? Sevdiyinə görəmi? Sevənlər 
ölməli, öldürülməlidir? Bəs, məni niyə öldürən yoxdur? Əmir 
mənə neynəyib? Namusuma sataşıb? Mən nə qədər 
ağılsızammış! Aliyə mənim nəyimdir? Heç nəyim! Nolsun ki, 
sevirəm. Məyər təkcə bununla iş bitir?! Onu danışdırmışammı, 
ona ürəyimi açmışammı, ondan «hə» cavabı almışammı? Yox! 
O da məni sevirmi? Bilmirəm. Əmirin təqsiri nədir? Heç nə!» 
Qəzənfər Əmirin kayutundan çox ehtiyatla çıxdı. Lülə dəmiri və 
ədyalı öz çarpayısının üstünə atıb Aliyənin qapısına yaxınlaşdı: 
«Yatmış olar. Gecənin bu vaxtı onun yuxusuna haram 
qatmayım, səhər danışaram.» deyib göyərtəyə qalxdı. Qəzənfər 
göyərtədə təzəcə gəzişirdi ki, dalğaların şappıltı və guppultusuna 
 96 
qarışıb gələn zəif bir səs eşitdi, bu, taqətdən düşmüş insan səsi 
idi. Səs ikinci dəfə xırıltılı çıxdı. Elə bil kimsə boğulurdu. 
Gəmidən yıxılanmı oldu? Ola bilməz!, Bəs açıq dənizdəki bu 
fəryad, bu çağrış nədir? Axşam çağı matorsuz qayıqla limandan 
az aralı dalğasındıran bərənin yanına balıq ovuna gələn qız və 
oğlanın sahilə qayıda bilməməsi xəbəri ildırım sürətilə bütün 
şəhərə yayılmışdı. Xilasedici gəmilər onları saatlarla axtarıb 
tapa bilməmişdi. Axşamın dəniz üzərinə çökən qaranlığı 
«ovçuları» öz qoynuna alıb görünməz etmişdi. Maxaçkalanın 
yerli şimali-qərb küləyi onların qayığını açıq dənizin Dərbənd 
rayonuna sarı qovmuşdu. Bu hadisə dənizdə olan bütün gəmilərə 
radioqramla xəbər verilmişdi. Təyyar da radioqramı bir az 
bundan qabaq, yəni Qəzənfər göyərtədə gəzişən zaman almış, 
lakatoru işə salmış, növbətçi matrosun birini bayıra göndərib 
qulağının səs-səmirdə olmasını tapşırmışdı. Lakator qızana, 
ekranı işıqlanıb ətrafı göstərənəcən Qəzənfər rubqaya qaçmışdı.  
– Səs eşitdim, səs!  
– Hayanda? Bu yanda. Gəminin sağ burun tərəfində. 
Təyyar eşiyə atıldı. Səs borusunu ağzına yapışdırıb qışqırdı:  
– Ehey, ehe. e. ey... Dalğaların yürüşü gəminin burnundan 
idi. Külək Təyyarın səsini geri apardı.  
– Xaric işıqları da, projektorları da yandırın, tez! Təyyar 
tələsə-tələsə rubqadan dürbini götürüb boynundan asdı. 
Teleqrafla gəminin sürətini azaltmağı maşın şöbəsinə əmr verdi. 
Projektorun gur işığını dənizə yönəltdi, dənizin üzərində 
gəzdirdi. – Qışqırın, haraylayın, göz-gözdən iti olar, yaxşı baxın. 
Növbətçi şturman da, matros da, Qəzənfər də durbin 
götürmüşdü. Projektorun işığını səkkiz diqqətli nəzər izləyirdi. 
Qəzənfər bağırdı. – Odur, gördüm. – Harada, harada? – İşığın 
axırına bax, axırına. Görürsənmi? – Gördüm. Təyyar gəminin 
burnunu o səmtə döndərməyi əmr etdi. İşığı yaxınlaşmaqda olan 
qayığın üstünə saldı. Dalğaların başından enib-qalxan qayıqdan 
dörd əl göyə qalxmışdı. Onların başları güclə görünürdü. Qızı 
uzaqdan da tanımaq olurdu. Onun qətran kimi gur saçı ağ, 
 97 
solğun üzünə səpələnmişdi. 13. Xilas edilənlərin vəziyyəti yaxşı 
deyildi. Oğlanın halı nisbətən babət idi. Qızı isə səkkiz saatlıq 
dalğalar döyüşü, tamamilə, əldən salmışdı. O, ölü kimi solğun 
idi; qızdırması qırxı keçirdi. Təyyarın dərmanları onun 
hərarətinin aşağı düşməsinə kömək etmirdi. Hərarəti yüksək 
olan xəstənin yanaqları allanar, dodaqları quruyub qaysaqlanar, 
özü inildəyər, anasını çağırar, sayıqlayıb parpılayar, bu qız elə 
bil kürədən çıxarılmış qızmar, dilsiz-ağızsız bir daş parçası idi; 
nə tərpənir, nə fəryad qoparırdı. Oğlanla qızı bir kayutda 
rahatlamışdılar. Təyyar gəmidə xəstəyə şəfa verəcək bütün 
imkanlardan istifadə etsə də bunların faydası yox idi. Xəstələrin 
vəziyyəti get-gedə ağırlaşırdı. Oğlanın da hərarəti qalxmağa 
başlamışdı. O bəzən sayıqlayır, qışqırır, qasırğa onları apararkən 
dediyi sözləri təkrar edirdi: «Valya qorxma, qorxma, qayıqdan 
möhkəm yapış! Qışqırma, biz ölməyəcəyik, ölməyəcəyik! Bu 
yerli küləkdir, açıq dənizdə bu cür böyük dalğalar, güclü külək 
olmayacaq.» Valya oğlanın sayıqlamalarında öz adını eşidərkən 
gözlərini zorla, zülümlə açıb, bir birinə möhkəm qısılmış 
dodaqlarını aralayıb, çətinliklə «da» dedikdən sonra kirpiklərini 
yenidən qovuşdururdu. Aliyə qıza, Qəzənfər isə oğlana qaşıq-
qaşıq şirin südlü sıyıq içirirdi. Qızın çənəsi çox çətin açılırdı. 
Aliyə, iştahsız uşağın nazı ilə oynayan ana kimi on dəqiqə 
iltifatlı dil töküb sıyıqdan bir qaşıq güc-bəla ilə ona yedizdirirdi. 
Qəzənfərin xəstəsi isə şıltaq deyildi, sözə tez baxırdı. Təyyar 
radioqram verib vertolyot çağırmışdı. Xəbər veriləndən bir saat 
sonra vertolyot gəldi. O gəminin üzərində guruldayaraq dövrə 
vuranda gecə keçmişdi, artıq səhər idi. Odlu yay günəşi üfüqə 
toplaşan bəyaz buludların arasından səma səyahətinə tələsir, 
əldən uçan şar kimi göyə yüksəlirdi. Vertolyot yavaş-yavaş 
aşağa enib lövbər atmış gəminin yüz metr hündürlüyündə öz 
müvazinətini saxladı. Qarnının altından qoşa bağırsaq kimi 
uzanan kəndir nərdivan salladı. Nərdivanın ayaq yerləri də 
kəndirdən idi. Onun ucuna xərək də bərkidilmişdi. Hamı 
göyərtəyə toplaşmışdı. Xəstələri göyərtəyə çıxarıb göyə baxır, 
 98 
yırğalana-yırğalana aşağa enən xərəyi tutub saxlamağa 
çalışırdılar.  
... Xərək də göyərtəyə çatdı, xəstələr də vertolyota 
qaldırıldı, iki gəminin ikisi də şimala üz tutdu – biri havada, 
digəri dənizdə. Qəzənfərin təbirincə onun gəlhagəli idi, bəxti 
tərəqqi edir, iqbalı onu bir gündə iki təsadüflə oğlanı qıza 
sevdirə bilən yüksəkliklər, üslünlüklər rəmzinə çevirirdi. Həmin 
gün «ovçuların» xilasından sonra Qəzənfəri lovğalandıran, ona 
öyünmək ixtiyarı verən ikinci bir hadisə baş verdi. Günorta vaxtı 
idi. Gəmi az dayanacaqdı. Təmizləyici nasos anbarların qalan 
azacıq yükü də sorub qovurdu. Anbarçı baş göyərtənin üzərində 
o yan-bu yana yüyürür, açarla arakəsmələri açıb uzaq 
anbarlardakı yükün qalığını yaxındakına – nasosun ağzına 
yığararaq istismar vaxtına qənaət etməyə, səfərə tez hazır 
olmağa çalışırdı. Qəzənfər növbədə idi. O qoluna növbətçi 
olduğunu göstərən qırmızı bağlamış, gəmidən körpüyə uzadılan 
trapın yanına nicat dairəsi, əleyhiqaz, ağırlıq kəndiri qoymuşdu. 
Özü də gah keçid körpüsünün, gah da orta tikintinin baş 
göyərtəyə düşən kölgələri altında dayanırdı. Ekipaj üzvlərinin 
çoxu şəhərə getmişdi. Gəmidə qalanlar isə kayutlara çəkilib 
yatır, yay günəşinin odlu nəfəsindən özlərini qoruyurdular. 
Göyərtədə Qəzənfərlə anbarçıdan başqa heç kim görünmürdü. 
Hərdən yükün boşaldılmasına nəzarət edən növbətçi şturman da 
«Burda mən də varam.» deyən hay-küylə özünü göstərib 
kayutuna çəkilərək rahatlığının qayğısına qalırdı. Dəniz lal idi. 
Ətrafda dərin bir sükut hökm sürürdü. Arabir körpüdəki 
matroslar budqasının telefonu zırınqıldayırdı. Başını çətir altında 
gizlədən ağ donlu, ağ ayaqqabılı, sarı saçlarını gödək kəsdirib 
burdurmuş qırmızıdodaq qızın körpüdən gəmiyə boylandığını 
sezən Qəzənfər kölgədən günə çıxaraq trapa sarı yeridi.  
– Kim lazımdır? Qız seyrək xırda dişlərini göstərib 
utanırmış kimi gözlərini yerə dikdi. – Əlisoltan. – O şəhərə 
çoxdan gedib. Qız nəzərlərini yerdən ayırıb düzəltmə qaşlarını 
qaldırdı: – Doğru deyirsən? Bəlkə o özü tapşırıb ki, məni 
 99 
soruşan olsa belə deyin. – Nə etmək olar, gözəl qız – deyə 
Qəzənfər qızı ələ salmağa başladı. – Gərək özünü ona boş 
tanıtmayaydın. Elə eləyəydin ki, həmişə o səni axtarmalı olaydı. 
Əlisoltan indi kağızdan keçmiş güllədir, qayaya rast gələnəcən 
süzəcəkdir. Dərdin mənə məlumdur, amma nə edim?! İstəyirsən 
gəl onun kayutunda otur, gözlə, hayanda olsa beş, on dəqiqəyə 
qayıtmalıdır. O bəlkə sənin işlədiyin idarəyə, yaxud yaşadığın 
evə gedib? Ola bilər ki, sən bəri gəlmisən, o da o yana gedib. 
Belə hallar çox olur. Gəzməyə başlayandan sonra başınıza heç 
belə iş gəlibmi? Qız kobud, hiddətli bir səslə: 
– Yox! O məni aldatmayacağına söz vermişdi. – Haçan? 
Ürəyinin odunu söndürməmişdən qabaq, eləmi? Qız əllərilə 
üzünü örtdü, guya utanırdı. – Əlisoltan neçəncidir? Yəqin 
axırdan birinci yerdədir. Qız əllərini üzündən götürdü. Çirkin bir 
gülüşlə açılan dodaqlarını güclə bir-birinə qısıb seyrək dişlərinin 
üstünü örtdü.  
– O siyahıya yeni bir oyunçunun adının düşməsini 
arzulayırsanmı? Qız göz qapaqlarını endirdi.  
– Yaxşı, bəri gölgəyə gəl, günün altında durma, o 
gözəlliyin qədrini bil, heyifdir onu günəşdə yandırma. Qəzənfəri 
təklif və tərifinə inanan qız köhnə tanışlar kimi ərklə dilləndi:  
– Bir şeyin var, yeməyə? – Kefin nə istəsə düzəldərəm. Hər 
şey pulun başında deyilmi?! Qız körpüdən trapa adladı:  
– Kayutda təkcə olursan? 
– Əlbəttə, arxayın ol, mən elə əclaflardan deyiləm. 
Qəzənfər də trapın üstünə çıxdı. Qız elə bildi ki, Qəzənfər 
əlindən tutub onu ehtiramla gəmiyə gətirəcəkdir. Demə 
Qəzənfər qızın Əlisoltana olan etibarını sınaşdırırmış. Bayaqdan 
bəri təbəssümsüz bir söz danışmayan Qəzənfərin üzündən 
qasırğa keçmişdi. Qız Qəzənfərin üzünə baxanda aldandığını 
duyub səksəndi, geri dönməyə çalışdı, lakin qolaylandı. 
Qəzənfər əlini yetirməsəydi o gəmi ilə körpünün arasına 
yıxılacaqdı. Qəzənfər onun əlindən çıxıb qaçmağa üz qoyan 
qızın dalınca bir kəlmə də danışmadı. Qız elə bil əsirlikdən 
 100 
qaçırdı. Qəzənfərin başı qıza qarışanda ambarçı qadın yükün 
miqdarını müəyyən etmək məqsədilə anbara lot sallamışdı. 
Lakin buna müvəffəq ola bilməmişdi. Anbarın içinə cuman lot 
öz ağarlığı və iti sürətilə kəndiri anbarçının əlindən çıxarmışdı. 
Kəndirin yarıdan çoxu qıvrılaraq yükün üzərinə sərələnmişdi. 
Anbarçı pillələrlə aşağa enmişdi ki, kəndirin ucunu ələ keçirib 
lotu çıxartsın və yükü yenidən ölçsün. Bu azacıq müddətdə xam 
neftin qazı təhlükəsizliyini unudan anbarçıya öz təsirini 
göstərməyə başlamışdı. Onun gözlərinin qabağını duman, yaş 
örtmüşdü. Gözlərinə heç bir şey görünməmişdi. O sanki dərin 
zülmət bir quyuya atılmışdı. Anbarçı belə bir çaşqınlıq içində 
əlləri və ayaqları ilə kor kimi pillələri axtarıb tapa-tapa yuxarı 
dırmanmağa çalışdı. Ancaq boğucu qaz bu bir neçə dəqiqə 
ərzində onu büsbütün sarsıtmışdı. Anbarçının qol-qılçalarında 
qüvvət qalmamışdı. O bağırıb növbətçini xəbərdar etmək, onu 
köməyə çağırmağa istədi. Lakin boğazı göynədi, boyun 
damarları şişib böyüdü, səsi çıxmadı. Anbarçının əlləri pillədən 
üzülüb yükün içinə yıxılanda Qəzənfər onun boğuq fəryadını 
eşitdi. O ora-bura vurnuxdu, o yan-bu yana yüyürdü, anbarçının 
ikinci fəryadını eşidib anbarın başına gəldi. Anbarçı dizdən 
aşağa olan yükün içində çapalayırdı. Qəzənfər cəld əlehqazı 
geyindi, ağırlıq ipini götürüb anbara endi. Kəndiri anbarçının 
belinə bağlayıb göyərtəyə çıxdı. Anbara düşərkən harayladığı 
şturmanla matrosun köməyilə onu bayıra dartdılar. Anbarçının 
paltarlarını soyundurub onu kölgəyə sürüdülər. Bir az bundan 
qabaq növbətçilərdən başqa qeyri sakinləri görünməyən gəminin 
göyərtəsi indi adamla dolmuşdu. Kimi təcili yardım çağırır, kimi 
anbarçının qollarını oynadıb, qabırğalarını sıxıb ona süni 
tənəffüs verir, kimi də isti su gətirib onun sifətinin neftini, 
çirkini yuyurdu. Anbarçının nəfəsi gedib-gəlsə də onun gözləri 
açılmırdı. Öyünmələrlə hərdən sinəsi qabarıb ovurdları şişsə də 
o qusa bilmirdi. Aliyə qatıq atılması gətirib ona içirmək istədi. – 
Sən üst-başını batırma, ver mən içirim – deyə Qəzənfər qazanı 
qamarlayıb onun əlindən aldı. – Cəhənnəm olsun paltar! – Aliyə 
 101 
irəli cumub anbarçının başını dizləri üzərinə qaldırdı. – Burada 
adam ölür, sən də paltar-palaz dərdi çəkirsən. Mənə ver 
atıllamanı. Ambarçının bədəni elə boş idi ki, elə bil onun 
sümüklərinin hamısını bütün əzaları arasından çəkib 
çıxarmışdılar. Qolunu sinəsinə qatlayanda sürüşüb yanına 
düşürdü. Başı Aliyənin dizləri üstündə durmurdu. Qatıq 
atıllamasının anbarçıya deyəsən bir az köməyi oldu. Atılmadan 
Aliyə ona yarıyacan içirəndən sonra anbarçının gözləri açıldı, əli 
ağzına qalxdı. Ovcu ilə ağzının qatıq bulandığını sildi. Köks 
oturub gözlərini qapayandan sonra öyüyərək dikəlmək istədi. 
Aliyə onun başını əlləri arasına alıb ağzını yana çevirdi, 
anbarçını qalxmağa qoymadı:  
– Qus, qus! – Aliyənin səsində mehriban bacı təlaşı, 
qayğısı, səmimiyyəti vardı  
– Səni qusmaq qurtaracaq, qus! – Çəkilin görək! Əllərində 
xərək, sumka olan həkim və şəfqət bacıları anbarçını dövrəyə 
almış iyirmidən çox sıx insan həlqəsini sındırdı. Təxirəsalınmaz 
ilk yardımdan sonra onu maşına qoyub şəhər xəstəxanasına 
apardılar. Maşın yola düşərkən anbarçı xırıldayıb dedi: – Məndə 
qorxulu bir şey yoxdur. Təcili yardım maşını gözdən itməmiş 
körpünün üstündə bir dəstə adam göründü. Onların hamısının 
əllərində gül dəstəsi vardı. Onlar inistitut tələbələrinə 
oxşayırdılar. Dəstənin önündə gələn şlyapalı kişini qoltuğunda 
qalın bir kitab vardı. Görünür bu müəllim idi; tələbələri 
ekskursiyaya gitirirdi. Otuz, otuz beş nəfərlik bu dəstənin 
iyirmidən çoxu əlvan geyimli qızlardan ibarət idi. Onlar hara 
gəlirdilər? Bu təntənə nə üçündür? Gəmi beş, on dəqiqədən 
sonra limanı tərk etməyəcəkdimi? Dənizçilər çaşbaş olub 
qaldılar. Təyyarın özü belə bir şey anlaya bilmirdi. Rəngbərəng 
çətirlər, güllü saya ağ, yaşıl donlar, mətin addımlar, şabalıdı 
saçlar, dəniz gözlü səmimi baxışlar təntənə ilə gəmiyə 
yaxınlaşırdı. Çox fikirləşəndən sonra Təyyara elə gəldi ki. onlar 
ekskursiyaya gəlirlər. Ona görə də dəstəni qabaqcadan xəbərdar 
etmək üçün irəli çıxdı. Müəllim şlyapasını başından götürüb 
 102 
reverans elədi: – Xilaskarlara salam olsun! Müəllimin reveransı 
çətirlərdə təkrar olundu; onun eyni sözləri dilində nəqarət kimi 
səsləndi. Təyyar onların salamını aldı, təbrikə gələnləri gülə-
gülə gəmiyə dəvət etdi.  
– Buyurun, buyurun, xoş gəlmisiniz. Təyyar qonaqları 
zabitlər salonuna qədər müşayət etdi. Radistə tapşırdı ki, radio 
ilə hamını tez salona çağırsın. Dənizçilərin çoxu gəzməkdən 
təzəcə qayıtmışdılar, təmiz, təzə paltarları əyinlərində idi. İş 
paltarlarında olanlar da tez geyinib-kecindilər, tellərini daradılar, 
ətirlənib salona toplaşdılar. Ətirli çiçəklər bir-birinə qarışdı. 
Salonda elə bil gül sərgisi açılmışdı. İçəri girənin ruhu 
təzələnirdi. Təzə paltarların xışıltısı, altı yeyilməmiş 
ayaqqabıların tap-tupu kəsilir, lal bir sükut içində gözlər 
gözlərdə, baxışlar baxışlarda qərq olurdu. – Yoldaşlar, – deyə 
Təyyar ayağa qalxıb hamının nəzərini özünə cəlb etdi – əvvəlcə 
diqqətinizə çatdırım ki, vaxtımız çox azdır, görüşümüz ləzzətsiz, 
söhbətimiz qısa olacaq. Buna sizin kimi mən də təəssüflənirəm. 
Amma nə etmək olar. Yolçu yolda gərək. Qonaqlar Dağıstan 
Avaftonom Respublikasının dövlət tibb institutundan gəliblər. 
Onlar bizə xilaskar adı veriblər. Biz xilas etdiyimiz qız və oğlan 
tibb institutunun tələbələri imişlər. Demək biz yüzlərlə xəstələrə 
şəfa verəcək iki həkimi həyata qaytarmışıq. Bizim bu 
müvəffəqiyyətimiz Qəzənfərin hünəri ilə bağlıdır. Onun 
sayıqlığı olmasa, bəlkə də o iki həyatı dənizin dalğa döyüşçüləri 
donduracaq, yaxud bizim dilimizlə desək suların dərinliyinə 
gedib qayıtmaz kəşfiyatçı göndərəcəkdi. Buna görə də 
ekipajımız Qəzənfərə minnətdardır. Yeri gəlmişkən deyim ki, 
gəmiçilik idarəsi Qəzənfərin bu qoçaqlığını qiymətləndirib, ona 
təşəkkür və pul mükafatı veriblər. Radioqramı bir az bundan 
qabaq almışam. Onu oxumaq üçün ekipaj üzvlərini onsuz da 
salona çağıracaqdım. Göründüyü kimi iki toy bir vaxta düşdü. 
Qəzənfərin sonuncu fədakarlığından sonra danışacam. Bu 
hadisədə anbarçının təqsiri çox böyükdür. Xəstəxanadan 
çıxandan sonra biz bunu ona bildirəcəyik. Dənizçilərin hamısına 
 103 
bəllidir ki, anbarçı anbar da, kameron şöbəsinə də girəndə yükün 
qazlı, qazsızlığından asılı olmayaraq növbətçini xəbərdar 
etməlidir. Ancaq bizim anbarçı qanununa pozub. O xəstəliyin 
verdiyi əzabdan başqa bizdən rəsmi cəza alacaqdır. Xəstəyə 
hamı rəhm eləyir. O insafdan bizdə də var. Ancaq biz mərhəmət 
eləyib onu sağalandan sonra cəzalandıracayıq. Təyyarın bu 
sözünə hamı güldü. Ancaq arxada kimsə mızıldandı: Gülüş 
səsləri salonu yenidən doldurdu. Təyyarın özü də güldü. O:  
– Kim idisə bir xal artıq qazandı – deyə müəllimə baxdı. – 
Bir sözə bax! Yaxşı məntiqdir. Həmin səs bir də eşidildi: – 
Qəribə məntiqdir. Müqəssiri qalxmağa qoymazlar. Qalxsa onu 
ikinci dəfə yerə uzatmaq üçün xeyli qüvvə sərf edilməlidir. 
Təyyarı atmacalayan Saləddinin dostu idi. Təyyar yerindən 
danışanın kim olduğunu bilsə də, bu kinayələri qonaqların 
yanında cavabsız qoydu. – İndi sözü qonaqların ağsaqqalına 
verək. Müəllim ayağa qalxanda tələbələr oğrun-oğrun 
gülüşdülər. Müəlliminüz-gözündən məzəkarlıq yağırdı. 
Baxışlarında bir istehza məharəti gizlənmişdi. Dodaqlarında isə 
təbii kinayə dolu bir təbəssüm vardı.  
– Hörmətli dənizçilər, bilmirəm tələbələrin, müəllim 
heyətinin təşəkkürünü sizə necə, hansı söz-söhbətlə çatdırım. 
İcazə versəniz sizə kiçik bir nağıl söyləyərdim. Hər tərəfdən 
«Buyurun, danışın.» Sədaları ucaldı. – Mən ədəbiyyatçı 
deyiləm, cızmaqaraçıyam, loru kənd dilində danışacam. Çünki 
bu nağılı həmin dildə mənə babam danışıb. Etiraz etmirsiniz ki? 
– Xeyir. – Söyləyin. Müəllim alnına tökülən yumşaq telini 
barmaqları ilə geri daradı. Gözlərini qıyıb tavana baxdı. Sanki 
hafizəsində ,nəyi isə araşdırır, nəyi isə nizama salırdı. – Yox, 
deyəsən babamın dililə danışa bilməyəcəm. Mənim dilimdə o 
nağıl öz gözəlliyini itirəcəkdir. Gəlin bu nağılın söylənməsini 
başqa görüşlərimizə saxlayaq. Dəniçilər də, tələbələr də 
razılaşdılar. – Qonağın günahından keçərlər – deyə müəllim öz 
fikrini təsdiqini tələb edən bir ifadə ilə Təyyarın üzünə baxdı. – 
On ildir kitab dilində danışıram. Bilirəm ki, kitab dili babamın 
 104 
nağılını korlayacaq. Bu nağıla yaxşı hazırlaşmaq üçün mənə 
ikinci görüşümüzə kimi möhlət verin. Təyyar nə «hə» dedi, nə 
də «yox». Təyyarın müəllimə acığı tutmuşdu. Bura nağıl 
danışmaq yeridirmi?! Gəmi səfərə çıxmalıdır, bu başlayıb 
çərənləməyə! Müəllim təsirli bir çıxış eləmək istəyirdisə, 
sözlərini qabaqcadan ölçüb-biçməli idi. Axı, o müəllimdir, hamı 
yaxşı danışmağı, tutarlı sözləri, hikmətli ifadələri müəllimlərdən 
eşidib öyrənməli deyilmi?! Müəllim ki, sözü uc-uca calaya 
bilməyəndə, danışığının əvvəl axırını fikirləşməyəndə ona nə 
deyəsən?! Təyyarın narazı, töhmətli baxışları müəllimə təsir 
etməmiş olmadı. Müəllimin alnında muncuqlanan tər, sifətinin 
qızarması onun utandığını göstərdi. Tələbə qızların biri 
müəllimə pıçıldadı:  
– Başınızı bəlaya saldınız. Müəllim qızın sözünə xəfif bir 
təbəssümlə cavab verib öskürdü: – Hörmətli dənizçilər, siz 
dənizdə qərq olanı xilas edib nəcib iş gördüyünüz qədər də 
inadkarsınız. Dənizçilərlə mənim bu günə qədər heç bir 
yaxınlığım olmayıb. Dəniz qəhrəmanlarını mənə kitablar 
tanıdıb. Bu əlbəttə qiyabi tanışlıqdır. Təkcə bugünkü 
görüşümüzlə də mən sizi tanıya bilmərəm. Bizim mənalı 
görüşlərimiz qabaqdadır. Yəqin ki, mən sizin macəralarla dolu 
fantastik həyatınızın bir çox cəhətlərini öz gözlərimlə görəcəm. 
Bu adi bir maraqdan doğan arzu deyildir. Məni bu səhərdən bəri 
özünə çəkən fədakarlığınıza bütün qəlbimlə vurulmuşam. 
Məqsədim bədiilikdən məhrum olsa da dünən gecəki təsadüfə 
bir sənədli əsər yazmaqdır. Mən bayaq dedim ki, cızma-
qaraçıyam. Bu arzu məni dəfələrlə sizin gəmiyə gətirəcəkdir. 
Söz yox ki, boş vaxtlarımda da sizinlə səfərə çıxacam. Sahildən 
baxanda çox gözəl görünən dənizin sərt, əsəbi üzünü, dalğaların 
dəhşətli qaçış və nəriltisini öz gözlərimlə görüb, öz qulaqlarımla 
eşitməsəm təhlükə qarşısında qalan, siz həyat verdiyiniz o iki 
nəfər tələbəmizin başı üzərini alan ölümün amansızlığına 
oxucunu inandıra bilmərəm. Sənətkar qələminin qüdrəti onun 
təsvir etdiyi həyata nə dərəcədə bələd olmasından asılıdır. 
 105 
Srağagün təcili yardım stansiyasında növbətçi idim. Məni təcili 
ağır xəstə yanına çağırdılar. Xəstə ikitərəfli sətəlcəm idi. 
Qızdırması qırxı keçirdi. Amma o sağlam adam kimi şən idi. 
Özü də mənim yardım göstərməyə getməyimdən narazı qaldı. 
Vəziyyətdən anladım ki, həkim çağırılmasından onun xəbəri 
yoxdur; bu qayğını ondan xəlvət arvadı göstərib. O dənizçi idi. 
Mən nə qədər dil tökdümsə də onu inadından döndərə bilmədim. 
Bir dənə ağbaşla özünü tamam-kamal sağaldacağından danışırdı. 
Mən ondan soruşdum ki, dənizçilərin hamısımı belə inadkardır? 
O dedi:  
– Ümumiyyətlə hə. Anadangəlmə də xasiyyət olarmı?! 
Dənizçilərdəki bu tərsliyi, – əslində inadkarlığı – dənizin qaba 
rəftarları doğurur. Dənizçi kobud və inadkar olmasa kortəbii 
qüvvələrin törətdiyi fırtınaların, qasırğaların qoynunda yaşaya 
bilməz. Babamın nağılı da belə bir qorxmaz adamla öz 
kölgəsindən ürkən qorxağın təsadüfi yol yoldaşı olub 
söhbətləşmələrindən danışır. Müsafirlər keçmiş günlərin birində 
piyada kəndə gəlirlərmiş. Minik yox imiş. Çox gedəndən sonra 
yorulub otururlar. Oturanacan onların söhbəti zəmanənin 
gərdişindən gedirmiş. Dincəlməyə başlayanda xurcunlu kişi 
müsahibinin harada işlədiyi ilə maraqlanır.  
– Dənizdə. – Dənizdə? – Bəli, dənizdə. – Rəhmətliyin oğlu, 
camaat düz yerdə başını zorla salamat saxlayır, sən də gedib 
özünə ucuz ölüm tapmısan. Dənizçi gülür: – Ölüm hər yerdə 
var. Xurcunlu kişi mömincəsinə deyir:  
– Əlbəttə Allahın altından heç yana qaçmaq olmaz. Ancaq 
bir var əcəl  
– Allah əmri, bir də var kəlləmayallaq – yan dəmirik. – 
Romantik həyatdır – deyə dənizçi xatırladığı bir hadisəni 
xurcunlu kişiyə nəql edir. Dənizçi hissə qapılıb matros 
vəzifəsində işlədiyi gəminin fırtına zamanı yolunu azaraq su altı 
qayalara çırpılıb dağıldığını, gəminin tədriclə batmağa 
başladığını, dənizçilərin dağ boyda dalğaların oynaşdığı dəniz 
üzərində kiçik bir qayığın ümidinə necə qaldıqlarını bütün 
 106 
təfərrüatı ilə danışdıqca xurcunlu kişi titim-titim titrəyir. Qalxıb 
yollarına davam eləyəndə o ayaqlarını yerə yavaş basa-basa 
yeriyir. Sanki bu anacan tapdalayıb incitdiyi torpağın qədr-
qiymətini indi bilir, yerin şikayətini indi eşidir, köhnə 
günahlarının bağışlanmasını mütiliklə ondan xahiş edir. Dənizçi 
onun qorxaqlığına gülür: – Səni dənizə haçan aparım? Xurcunlu 
kişi səksənir, yoldan yana sərpir, kənara çıxıb daşlı cığırla çox 
qorxaq, torpağa olan böyük bir ehtiramla yeriyir. O ayaqlarını 
yerə elə ehtiyatla qaldırıb qoyur ki, elə bil yol boyu düzülmüş 
yumurtaların sıx cərgəsi arasından keçir, əgər birini basıb 
sındırsa Sibirə göndəriləcəkdir. Dənizçi xurcunlu kişini 
dolamağa başlayır: – Şəhərə qayıdan kimi sənin adını dənizə 
yazdıracam. Dalınca qaradovoy göndərib səni gəmidə işlətməyə 
aparacaqlar . Xurcunlu kişi qayıdıb dənizçini qucaqlayır, 
ağlayır, yalvarır ki, bir inəyim var, mənlə gedək, onun boğazına 
çatı salıb sənin yedəyinə verəcəm, amma sənə and verirəm 
Allaha mənim adımı ora yazdırma. Dənizçi qəhqəhə çəkməkdən 
özünü zorla saxlayıb onu inandırmağa çalışır: – İnəyin mənim 
nəyimə lazımdır. Mən burada deyiləm, kəndə ona görə gəlirəm 
ki, sənin kimilərin adını öyrənib qaradovoya xəbər verim. Bu 
xəbərçiliyim üçün mən yüz tümən qızıl alacam. Xurcunlu kişi 
huşunu itirib yıxılır. Bizim ölümün ağzından diri çıxan 
tələbələrimizin danışdığına görə sizin Qəzənfər də şir ürəkli, 
aslan cəsarətli bir dənizçidir. Qəzənfərin ki nicat dairəsi götürüb 
dənizə atılmasını, xeyli məsafəni üzüb onların köməyinə necə 
gəlməsini söyləyəndə mən üzünü görmədiyim bu dəniz 
pələnginin şücaətinə heyran qaldım. Təyyar, müəllimin gözünün 
qabağına balaca bir kağız tutdu. Təyyar orada bu sözləri 
yazmışdı: «Müəllim, yükü boşaldıb qurtarmışıq, maşın hazırdır, 
gəminin bir saat səmərəsiz dayanması dövlətə doqquz min ziyan 
vurur. Mümkünsə qısa danışın.» Müəllim göz qapaqlarını 
endirməklə «baş üstə» – deyib qırmızı lentin üzərinə ağ hərflərlə 
«Əsl xilaskar» nidası nəqş edilmiş böyük gül çələngini 
qucağından götürdü. – Möhtərəm dənizçilər, tələbə və 
 107 
müəllimlərin sizə sonsuz hörmət və məhəbbəti var. Məktəbdən 
yüzlərlə ürəyin, yüzlərlə qəlbin bir səmimi təşəkkürünü 
gətirmişik. Dostsuz adam, duzsuz xörəkdir. Qoy bu kiçik ətirli 
bahar güllərindən düzəldilmiş çələng bizim ilk tanışlıq və 
dostluğumuzun yadigarı kimi sizin gəmidə qalsın. Söz yox ki, 
güllər solacaqdır. Ancaq söz verirəm ki, bizim dostluğumuzun 
rəngi solmayacaq, ətri, rahiyəsi azalmayacaqdır. Salona gurultu 
qopdu, hamı əl çaldı. – Əsl xilaskarı şəxsən tanımaq olarmı? 
Qəzənfər lap arxada oturmuşdu. Yoldaşları onu dürtmələdilər ki, 
ayağa qalxsın. Lakin o nədənsə stula bərk yapışmışdı. – 
Qəzənfər. Qəzənfəri Təyyarın çağırışı qaldırdı. Müəllim 
Qəzənfərin yanına yeridi, çələngi boynuna salıb onun alnından 
öpdü. Çəpik səsləri salonu titrətdi. Tələbələr bir-bir dənizçiləri 
təbrik edib gülləri onların yaxasına taxdılar. Gül qızlar 
dənizçilərin yaxasına güllərdən bəzək vurdular. Sevinc 
Qəzənfəri göylərə qaldırmışdı. Amma o özünü bu bəxtiyarlıq 
səmasında tənha görürdü. Kaş ruh kəhkəşanlar uçuşuna səmavi 
gözlərin məhəbbətini də özü ilə aparaydı. 14. Əmir Aliyənin 
davamlı baxışlarındakı həyat qüvvəsinə tab gətirməyib başını 
aşağa saldı. Onlar qırmızı guşədə üz-üzə oturmuşdular. İkisinin 
də qolları aradakı qırmızı mizin üstünə düşmüşdü. Aliyənin 
qarşısında dəftər-qələm vardı, Əmirinkində isə kitab. Onlar 
güşədə tək deyildilər. Nərd, şaxmat, damino həvəskarları 
onlardan az aralı oturub oynamağa başlamışdılar. Buna görə də 
Əmirlə Aliyəyə fikir verən, nəzər yetirən yox idi. – Gəmidə 
bədii özfəaliyyət dərnəyi yaratmaq istəyirik, üzv yazılırsanmı?  
– Mən bacaran iş deyil. Əmir Aliyənin üzünə baxmadan 
cavab verib qarşısındakı kitabı oxumağa başladı. Aliyənin 
dodaqları utancaq bir təbəssümlə dartındı. Baxışları əvvəlki 
itiliyini, sifəti ciddiliyini itirdi.  
– Təyyar qardaş buraxmasa da mən bu gəmidə 
qalmayacam. Aliyə Əmirin bu xəbərdən sarsılacağını, həyəcan 
keçirəcəyini güman etmişdi. Lakin Əmir başını qaldırmadı. 
Onun bu etinasızlığı Aliyənin qəlbində bir hiddət qasırğası 
 108 
doğurdu. Ondan heç kim soruşmadığı halda bu gəmidə işləmək 
istəməməsinin səbəbini söylədi: – Çünki bəzilərində əqidə 
möhkəmliyi yoxdur, hərdəmxəyaldır; bu gün yaz olur sabah qış. 
Əmirdən yenə də səs çıxmadı.  
– Adını yazımmı?  
– Qəzənfərin adını yaz. – Qəzənfər səni vəkil tutub? – 
Onun səsində tükənməz bir zənginlik var. Özü də çoxlu qəzəl, 
qoşma, bayatı bilir. Qəzənfər yaxşı oğlandır. Bir az səbirsizdir. 
Eybi yoxdur, arzusuna çatandan sonra o da düzələr, dəyanətli 
olar.  
– Sən nədən danışırsan! Yuxu görürsən nədir?! Əmir 
sakitcə: – Səni inandırıram ki, yatmamışam, – dedi – düz 
sözümdür. Aliyə doluxsundu, Əmiri qəzəblə təqlid etdi: – «Düz 
sözümdür.» Səndən soruşulur ki... Aliyə göz yaşlarını zorla 
saxlayıb getmək istəyəndə Təyyar içəri girdi: – Aliyə bacım, 
çoxmu adam yazıldı? Bu nədir? Kim sənə nə dedi? Aliyənin 
gözləri Təyyara Əmiri göstərdi. Təyyar onun biləyindən tutub 
geri qaytardı. Aliyəni oturtdu. Özü də onunla yanaşı əyləşib 
dəftəri qabağına çəkdi. – İkicə adam yazılıb? Yəni bizim gəmidə 
musiqi həvəskarı yoxdur?! Hər gün bizim «Buranı tut, oranı 
ovla» deyə baş-beynimizi aparan bunlar deyil?! – Təyyar uca bir 
səslə ətrafdakılara müraciət etdi: – Uşaqlar, bir ay yarımdan 
sonra dənizçilər klubunda bədii özfəalliyət kollektivlərinin 
çıxışına baxış keçiriləcəkdir. Məgər biz o vaxtacan bir şey təşkil 
eləyə bilmərik? Niyə orada bizim dənizçilərin səsi eşidilməsin?! 
Orada tək mahnı ifa etmək yox, şeir də, poemalar da, 
romanlardan parçalar da oxumaq olar. Yaxşı ifaçılar 
mükafatlandırılacaqdır. Hamamdan çıxıb qırmızı guşəyə gələn 
Qəzənfərin başından buğ qalxır, alnından tər axırdı. Telini səliqə 
ilə geri yatırtmışdı. Ağ ütülənmiş köynəyinin qollarını 
dirsəyəcən geri qatlamışdı. Boyun-boğazında, sir – sifətində 
alqırmızı ləkələr gəzişirdi. Hakimanə baxışları ilə Aliyənin 
dəftərə dikilmiş küskün nəzərlərini öz seyrinə çağırırdı. – 
Qəzənfər səni də yazıram. Sən mütləq yazılmalısan. – Nəyə? – 
 109 
Bədii özfəaliyyət dərnəyinə. – Yaz. Aliyə onun üzünə razılıq 
hissilə baxdı. – Yaxşı oxuya bilirsənmi?  
– Aliyənin səsi ağlayıb susmuş qəlbinin gizli 
məyusluğundan hələ də təmizlənməmişdi. – Muğamatı yaxşı 
oxuyursan, yoxsa mahnıları? – Hər ikisini babat. – Əmir səni də 
yazıram – Təyyar töhmətləndirici nəzərlərini ona hərlədi. – 
Mahnı oxumaq istəməzsən, yaxşı bir şer əzbərlərsən. Dərnək 
üzvlərimizin çıxışı rəngarəng olsa yaxşıdır. Təyyarın nə üçün 
tərs baxdığını Əmir başa düşürdü. Axı, Aliyə qırmızı guşədən 
inciyib çıxdığını, doluxsunduğunun səbəbini şikayətli, deyingən 
nəzərlərilə Təyyara bircə anda söyləmişdi. Aliyənin bu 
«yüngüllüyü» Əmirə pis təsir bağışlamışdı. Lakin o hiss 
etməmişdi ki, Aliyə öz nəzərlərilə Təyyarı məzəmmətləmişdi: 
«Deyirdin Əmir məni sevir. O məni sevirmiş. Hörməti, ehtiramı 
dostu Qəzənfərə görə imiş. Təyyar qardaş, mən elə bilirdim sən 
səhv etməzsən; demə yalançı duyğular səni də aldadırmış.» – 
Mənim yaddaşıma çox zəifdir, şeir əzbərləyə bilmərəm. Xahiş 
eləyirəm məni yaddan çıxarasınız. – Əmir bu günəşin istisindən, 
bu ayın işığından uzaq olmaq, ünsiyyət və musiqinin iradəyə 
üstün gələn sehrkar təlqinindən kənarda qalıb Qəzənfərin 
xatirinə özünü hər nəşədən məhrum etmək niyyətilə boyun 
qaçırtdı.  
– Səhər yediyim çörəyi axşam xatırlaya bilmirəm. Təyyar 
təkidlə: – Dərnəyin rəhbəri Aliyədir. Onun musiqidən başı çıxır. 
Elə fərz edirdin ki, sahildən bura başqa musiqiçi çağıracayıq; 
ona görə də yazılmaq istəmirdin, eləmi? – dedi. Əmirin sol sifəti 
əsəbi bir titrəyişlə uçundu: – Mənim belə bir arzum olmayıb. 
Müəllimin köməkçi sualları indi yox, qolumdan ikinci, üçüncü 
siniflərdə oxuyarkən qaldırıb.  
– Yaxşı, – deyə dilxor olan Təyyar turşumuş nəzərlərini 
qırmızı guşə boyu dolandırdıqdan sonra qələmin arxasını dəftərə 
döydü – Aliyə bacım, get kamanını gətir. Heç kimə minnət 
eləməyəcəm, uşaqların hamısı yazılacaq. «Yalvarana 
yalvararlar». Kamanı dilləndir, qabaqca özüm oxuyacam. 
 110 
Buradakılar səsimi, oxumağımı bəyənsə, demək, səhnəyə çıxa 
bilərəm. Aliyə kamanı gətirdi. Əmir durub harasa getdi. Onun 
yerində Qəzənfər oturdu. Əmirin acıq eləyib getməsi, Aliyənin 
onun dalınca kinli-kinli baxması, son iki gündə qazandığı 
qələbələrdən məğrurlaşmış Qəzənfəri mənən bir az da böyütdü. 
Qəzənfərin gözlərində Aliyəyə acıq verən, yaxud heyif almış bir 
insan qəlbinin təsəllisinə oxşar ifadə canlandı. O həmin məna ilə 
Aliyəyə baxır, gözlərilə ona: «Sənə haqq olur! – deyirdi  
– Yanan ürəyin haqq səsini, odlu qəlbin xəstə naləsini 
eşitməyib, sevməyə qadir olmayanların baxışlarında məhəbbət 
axtarmazlar, Aliyə!» Aliyə isə Qəzənfərə baxmadan pəstən-
pəstən oxuyan Təyyarın üzünə boylanır, nisgilli nəzərlərilə 
kamanın naləsinə hönkürtü, göz yaşları qatıb dinləyicilərin 
ürəyinə axıdırdı. O gah gicgahını kamanın başına yaxınlaşdırır, 
gah da qatlanıb açılan qolları ilə ona ana laylası çalırdı. Mənə 
tənə ilə qoca deyəndə, Uca, başı qarlı dağlara baxdım. Təbiət 
zinəti meşəni qoyub, Süfrəni bəzəyən bağlara baxdım.  
– Necə oxuyuram? – Çox qiyamət... 
– Əla...  
– Baxışda mükafat alacaqsınız. Təyyar gülə-gülə:  
– Aliyə bacım, – dedi – havanı dəyiş, «Sən mənimlə get.» 
Qəzənfər də səsini Təyyarın səsinə qoşdu. Onlar mahnının 
birinci bəndini birlikdə oxudular. İkincini Təyyar təkcə oxudu. 
Üçüncüsü bəndin ifasında Aliyə də iştirak etdi. «Sağ olar, var 
olar» hər yandan eşidildi. Bu mahnını Aliyə özgə bir məharətlə 
çaldı. Sanki Aliyənin dərdi və möhnətinə şərik olan şair bu şeri 
ona ittihaf etmişdi. Şerin son bəndi Aliyənin öz diləyi kimi 
səsləndi.  
– Aliyə bacım, deyə – Təyyar əlini onun çiyninə qoydu – 
deyirəm bugünkü məşğələmizi bununla qurtaraq. Çünki gecdir 
yatmaq lazımdır. – Mən dünənki qəzetləri oxumamışam, onları 
gözdən keçirəcəm.  
– Əlbəttə oxumaq lazımdır! Oxu, oxu. Gecən xeyirə qalsın. 
Uşaqlar, gecəniz xeyirə qalsın. Təyyarı eyni cavablar yola saldı. 
 111 
Aliyə kamanı bir yana qoyub on beşdən çox padşivkaların 
arasından «Kommunist»i, «Ədəbiyyat və incəsənət»i, 
«Azərbaycan gəncləri»ni seçib götürdü. Əvvəlcə 
«Kommunist»i, «Ədəbiyyat və incəsənət»i vərəqlədi. Guya bu 
qəzetlərdə maraqlı bir yazıya rast gəlmədi. «Gənclər»in dünənki 
nömrəsindəki redaksiya məqaləsi, çərçivəyə alınmış yazı, 
felyeton iki şeir, bir hekayə, qızlar klubuna çağırış, xarici 
xəbərlər narahat ürəkli Aliyəni əyləndirə bilmədi. O qəzeti 
yenidən nəzərdən keçirməyə başladı. Birinci səhifədəki 
gülümsər üzlü, gözləri təbəssümlü qabaqcıl toxucu qızların 
şəkilləri Aliyədə ani bir maraq oyatdı. Qabaqcılların adlarını 
oxudu, bununla da kifayətləndi. Qəzetin elanlar yerinə baxdı. 
Oradakı məlumatları da oxumağa həvəsi olmadı. Kamanını 
boğazlayıb kayutuna gəldi. Paltarlarını soyunmadan çarpayıya 
uzandı. Kamanın pırpız başını sinəsinin üstünə qoydu: «Əmir 
niyə belə eləyir? Ona nə olmuşdur? Son vaxtlar o çörək-xörək 
yeməyə də, çay içməyə də tək gəlmir, özünə bir yoldaş, bir 
həyan tapıb gətirir. Üzümə də əvvəlki nəzərlə baxmır. Mən 
gözlərinə sataşanda kirpiklərini tez-tez çalır. Elə bil tikanam, 
gözlərini açıq saxlasa bəbəklərinə sancılacam. O niyə belə olub? 
Mən ona neyləmişəm, nə demişəm? Qəzənfəri niyə tərifləyirdi? 
Bu o deməkdirmi ki, Aliyə get Qəzənfəri sev? O Qəzənfəri 
tərifləməməliydi. Qəzənfərin səbirsizliyindən, gələcəkdə onun 
dəyanətli olacağından danışmamalıydı. Əmir doğurdanmı məni 
sevmir? Əlbəttə! Sevsəydi məhəbbəti ona güc gələr, Qəzənfərin 
elçiliyini eləməzdi. Təyyar da məni inandırırdı ki... Mən niyə 
həyəcanlanıram? Bir şey itirmişəm, nədir? Axı, qəlbimdə nə 
vardı? Ürəyim indi də bom-boşdur. Yox, deyəsən ürəyimdən bir 
qurğuşun asılıb. Bu niyə belə ağırdır?» Aliyə kamanı öz qabına 
qoyub stulda oturdu. Stolüstü lampanın papağını başına basdı. 
Onun sual işarəsinə oxşar əyri boynunu aşağa əyib kayutu 
nisbətən qaranlıqlaşdıraraq, işığı stolun üstünə yönəltdi. 
İllyüminatordan kayuta yol tapan külək Aliyənin sarı saçlarını 
oynadıb alnına səpələdi. O saçlarını geri sığalladı. Külək öz 
 112 
oyununu davam etdirdi. «Mən nə üçün darıxıram? Ey ürəyim 
məndən nə istəyirsən? Niyə belə çırpınır, döyünürsən? Yoxsa 
sənə bir möhnət yeli toxunurmuş? Axı sən yatırdın, şirin yuxuda 
idiin. Sən vaxtsız oyadan kim oldu?» Aliyənin ürəyindən səs 
gəldi: – Tıp, tıp, tıp...  
– Mən? Mən neynədim ki? Gözlərimdir müqəssir? Mən on 
beş, on altı yaşlı qızlar kimi nə üçün hisslərimə sərbəstlik 
verirəm?! Mənim ağlım harada qalıb?! Əmir kimdir ki, onun 
hərəkətləri mənim əsəblərimə toxunur – nişanlımdır, 
gözaltımdır, yoxsa ərim!? Mənə baxmır, heç baxmasın! Dərnəyə 
yazılmır, heç yazılmasın! Guya bu böyük bir təhqirdir, mən də 
bundan alçalır, hörmətdən düşürəm. Təki simamda qəbahət 
kölgəsi görünməsin...» Aliyə qalxıb paltarlarını soyunmaq, 
yatmaq istədi. Lakin elə bil yubqasının ətəklərindən tutub onu 
aşağa dartdılar: «Yata bilməyəcəyəm. Yaxşı bir kitabım da 
yoxdur oxuyam. Mən nə edim? Axı, niyə yata bilməyim? Səhər 
işləməliyəm. Yatmasam səhər kefli olacam.» Aliyə sanki 
qılçalarından tələyə düşmüşdü. Qurşaqdan yuxarısı dartınıb 
çırpınsa da ayaqları yerdən, oturacağı stuldan qopmurdu. «Mən 
niyə belə qətiyyətsizəm? Məni cidarlayan nədir? – deyə Aliyə öz 
vəziyyətinə güldü.  
– Mən qəfəsə salınmamış bir quşam. Azadlıq verdiyim 
duyğular məni heç vaxt əsir ala bilməyəcəkdir. Mən qulumun 
köləsi olmayacam! Yüz Əmir, milyon Qəzənfər olsa belə... 
Nə.ə.ə? Qəzənfər? O nəçidir? Eşqin bəlasına mübtəla olan bir 
könül xəstəsi!? Qoy cəhənnəm olub öz xəstə ürəyinin dərmanını 
başqa qızların qəlbində tapsın! Əmir sən də onun dalınca, haydı! 
İkiniz də qaraltınızı kəsin burdan! Bir də bizim qapıya sizin 
əyrim-üyrüm eybəcər kölgəniz düşməsin! Eşitdinizmi?! 
Qulaqlarınızda qaldımı?!» Elə bil şahzadə qız qapısına gələn 
dilənçiləri qovurdu.  
– Rədd olun burdan!  
 113 
– Aliyə əllərinin ikisini də stola çırpıb dik qalxdı, dişlərini 
qıcırtdatdı, gözlərini bərəltdi, qışqıraraq xəyal müqəvvalarını 
kayutdan qovmağa başladı  
– Çıxın, çıxın! Utanmazlar, siz adam deyilsiniz, çıxın!! 
Aliyə cingiltili bir səslə güldü. Qəhqəhəsi qəfildən kəsildi. 
Sinəsindən hönkürtü qopdu. Gözləri yaşla doldu. O üzü üstə 
çarpayıya yıxıldı. Əllərilə gözlərini qapadı. Sanki bununla 
gözlərindən axan selin qarşısını almağa çalışırdı. Aliyə bu 
vəziyyətdə yarım saat qaldı. Çiyinlərinin titrəməsi, köksünün 
qabarması, gözlərinin yaşı dayanandan sonra arxası üstə 
çevrildi. Dalğın nəzərlərindən uçan xəyalını yaxınmı, uzaqmı bir 
aləmə pərvazlandırıb, məyus-məyus onun yollarına göz dikdi. 
Yaş kirpiklərində muncuqlandı, yanaqlarından axan sellərin yeri 
quruyub ağardı. Aliyənin bir təsəlli, bir ümid, dəyanət dalınca 
gedən xəyallı öz yuvasına qayıtmadı. Aliyənin gözləri süzüldü, 
kirpikləri öpüşdü və birdən səksəndi, gözlərini hap açdı. Az 
yatıb yuxudan doymamış adam kimi əsnədi. Çarpayıdan yerə 
atılıb cəld qapını açarla bağladı. Aliyəni bir titrəmə tutdu. 
Başının tükləri ağaca dönüb dimdik durdu. Bu vahimə nədir? 
Aliyə nədən qorxdu? Kayuta oğrumu gələ bilərdi? Yoxsa, 
qapının çölündə heyvani coşğunluq sərməsti, acgöz ehtiraslı bir 
xəbisin ayaqları sürünmüşdü? «Özünü müdafiə» duyğusu 
Aliyədə nədən oyandı? Aliyə bu dərəcədə qorxaqdır yəni? Aliyə 
işığı söndürmək istədi. Əlini stolüstü lampanın düyməsinə 
uzatdı. Ancaq qaranlığın qurğuşun ətəklərinin ağırlığına 
dözməyəcəyini düşünüb əksinə hərəkət etdi: kayutdakı elektrik 
lampalarının hamısını yandırdı. Bərəkətli və güclü işıq seli 
yaramqaranlığa hücum çəkdi, kayutun rəngli divarları, məxmər 
pərdələri gözqamaşdırıcı parıltılar saçdı. Aliyənin həyəcanı 
azaldı. Onun alnı tərlədi, doyunca nəfəs aldı, sinəsindəki 
genişliyə, ürəyindəki cəsarətə heyrət edib köksünün bir an 
bundan qabaqkı darlığına təəccübləndi: «Məni bu hala salan nə 
idi?  
 114 
Qaranlıqdan qorxmuşdum? Qaranlıqda tək-tənha az 
qalmışam?!» Çox fikirləşib beynini yorma Aliyə! Sən əlbəttə 
qorxaq deyilsən! Səni sarsıdan itkidir. Ürəyin bayaq üsyana 
qalxmışdı. Sən bundan xəbərsizsənmi? Səni titrədən onun 
dəhşətli təlatümü, kükrəməsi idi. Ürəyinin dediklərini başa 
düşdünmü? Sinənin altındakı döyüntülərin hərəsində bir 
«qaytar!» sözü vardı – bunu da duymadım? Qolundan tutub səni 
bir divanə kimi kayutda dolandıran mənəvi hökmün qüdrətinə 
inan, laqeydliyinə, etinasızlığınla ona qarşı durma. O dağlar 
selidir, səni onsuz da öz qoynuna alacaqdır. Onunla iltifatlı 
olmaq vaxtıdır. Məğrurluq çağı deyil. Ürəyini eşit, qəlbini dinlə, 
mübarizəyə nəhayət var. Bu başqa mübarizələrə bənzəmir. 
Burada təkəbbrün, lovğalığın əhəmiyyəti yoxdur. Onlar onsuz 
da bu mübarizədə məhv olacaqlar. Axı, sən niyə qəlbinlə 
hesablaşmayasan?  
Bu ki, təkcə sənin könlünün cinayəti deyil! Burada ağlının 
da əli var. O duyğuları gücləndirən təfəkkürünün saatlarla 
davam edən müdaxiləsini unutmusanmı?! İndi bu inad nə 
üçündür?! Od vurmusan – söndür, xəstələndirmisən – sağalt! 
Ürəyində bir gül bitirmisən – qayğısını çək qoy qönçələnsin! 
Yaratmısan – həyat ver! Yenə də təəccüblənirsən? Bayaqkı 
vəziyyətdə anlaşılmaz bir şey yoxdur. Döyüş meydanı titrəyər. 
Səndə bir az bundan qabaq iradə ilə duyğuların mübarizəsi 
gedirdi. Sanki kim isə bu sözləri Aliyəyə deyirdi. Bu nəsihətlər, 
bu danlaqlar nəticəsiz qalmadı. Aliyə: «Onunla mütləq 
danışmalıyam!» – deyə qət etdi. Lakin dediyindən tezcə də 
döndü: «Axı necə söhbətləşim? O ki, salona tək gəlmir! 
Başqalarının yanında ürək söhbəti eləyə bilərəmmi?! Yox, Heç 
təklikdə də fikirləşdiklərimi ona söyləməyə dilim gəlməyəcək. 
Yaxşısı budur ki, Əmirə kağız yazım. Kağızda nə yazım? Qızın 
oğlana minnət eləməsi, «gəl, gəl» deməsi gülünc deyilmi? 
Doğrudur mən ona yalvarmayacam, anacaq necə olsa Əmir 
cümlələrdə gizlənmiş həyəcanlarımı hiss edəcəkdir. Bəs, necə 
yazım ki, məktubun ruhu, ahəngi sevən qız qəlbinin kaman 
 115 
naləli şikayət və yalvarışlarından azad olsun? Bu asandır. 
Məktubu salam-kəlamsız başlayıb, xudahafizsiz qurtarmalıyam. 
Belə məktublar nifrət edənlərə yazılır. O özü bu hörmətsizliyi 
kağızın yazılışından anlayacaqdır.» Aliyə dəftərin ortasından 
qoşa vərəq qopartdı. Qarandaşın ucunu sətirin başına yapışdırdı. 
Qələmin ucu azacıq təzyiqə tab gətirməyib sındı, Aliyənin çiyni 
üzərindən geri atıldı. Qələm də ürəyin demədiyini yazmaq 
istəmədi. Aliyə sivirmədən çıxartdığı balaca bucaqla onun 
ucunu yonub itilədi. Qələmi iradəsinə tabe edib kağıza bitməmiş 
bir cümlə yazdı: «Əmir, özünü elə təkəbbürlü tutursan ki, 
guya...» Bu ifadə Aliyənin xoşuna gəlmədi, onun üstündən qara 
çəkib ikinci sətirə keçdi. «Salona gələndə qaş-qabağını sallama. 
Üzünü o yana çevirib yalandan bir şeylə məşğul göstərmə. Məni 
görmək istəmirsənsə, salona gəlmə. Gəlsən də...» Bu başlanğıc 
da onun ürəyinə yatmadı. Vərəqin birini cırıb atdı, ikincisini 
əlinin altına alaraq fikirləşdi. Xəyalən məktubunu Əmirin əlində 
gördü. Əmir hər cümlədən sonra nəzərlərini məktubdan ayırıb 
Aliyəyə: «Sən, məni başa düşə bilmirsən. Çox nahaq 
qəzəblənirsən. Mənim məqsədim başqadır.» söyləyən məna ilə 
baxırdı. Aliyənin təsəvvüründə canlanan o tənbeh ifadəli 
baxışlar onun hisslərini cilovunu boşaltdı. Mərhəmət duyğuları 
Aliyəyə hakim oldu. O bu duyğuların təsiri altında vərəqin bir 
üzünü tezcə yazıb doldurdu; nə əli titrədi, nə qələmi dirəndi, nə 
də söz kasadlığı, ifadə yoxsulluğu özünü göstərə bildi. Aliyə elə 
bil əzbərlədiyi bir mətni çətinlik çəkmədən kağıza köçürtdü. 
«Əmir məni niyə incidirsən? Ağrı görməyən ürəyi yaralıyıb 
göynətmək rəvadırmı? Sən əvvəllər mənim ayaqlarıma 
yıxılmağa hazır idi. Qayıqla mənə çimmək kastyumu almağa 
gedəndə nə hala düşdüyünü təsəvvürünə gətirirsənmi? Sən onda 
ürəyini belə məndən əsirgəməzdin. Ancaq indi mehriban 
baxışlarını da çox görürsən. Əvvəlki itaətkarlıq necə oldu, 
hayanda qaldı? Yoxsa, onları bir qeyrisinəmi bağışlamısan? Sən 
gündə birini sevə bilərsən? Mən elə bilirdim hər gözlər səni ala, 
 116 
ürəyini çala bilməz. Demə bugünkü məhəbbətin yurdunu 
sabahkı camal viran qoyurmuş...  
Nolar, mən bəlkə də pisəm, sevilməyə layiq deyiləm, təki 
təzə eşqin xeyirli olsun. Amma bir də gözlərinlə ovladığını 
yaralı qoyma. Yaralı ahunun gözlərindən axan hər damla yaş 
ədalətli hakim olan həyatdan çəkdiyi cəzalara əvəz 
istəməkdir...» Aliyə vərəqin ikinci üzünə yazmağa söz tapa 
bilmədi. Xəyala daldı. Ötən günlərin xatirə kitabçası vərəqləndi. 
Ordakıların hamısı Əmirin şəkilləri idi. O şəkillərin 
əksəriyyətində xoşbəxtliyə, xeyirxahlığa gülümsəyirdi. Əmirin 
sonuncu şəkildə dodaqları acı bir təbəssümlə əyilmişdi. Həmişə 
düz baxan gözləri də qıyılmışdı. O utancaq baxışlarından, 
arzular, diləklər öz yerini rəhmsizliyə vermişdi. Yox, yox, o 
nəzərlərdə mərhəmət də var; ancaq o kimin töhfəsidir? Aliyənin 
qapısı döyüldü. Bu gəminin ictimai naşəçisi idi. Aliyəni ərzaq 
götürməyə çağırırdı. Aliyə saata baxdı. Saat altıdır, səhərdir. O 
hələ də yatmamışdır. Gündüz də yatmağa vaxtı olmayacaq, 
səhərdən axşamacan işləyəcəkdir. Qırx nəfərə müxtəlif, özü də 
hamımız xoş gələn xörəklər bişirməli olacaqdır. Günəş batacaq, 
axşam olacaq, qaranlıqla gələn həyəcan, iztirab ona yenə də ötən 
gecənin bitməmiş məktubunumu yazdıracaq? Aliyə yazdığını 
başdan oxuyub öz qəbahətindən utanan adam xəcalətilə güldü:  
– Deyəsən mənim ağlım azalıb. Nişanlısı başqası ilə 
evlənən qızlar heç mənim kimi yanıqlı məktublar yazmırlar. 
Əmir mənim nəyimdir? Heç nəyim! Bəs, mən bu məktubu hansı 
ağılla yazmışam?! Aliyə məktubun sinəsinə çal-çarpaz xət 
çəkdi, onu əlləri arasında əzişdirib sonra illüminatordan dənizə 
atdı. Başını illüminatordan çıxarıb dənizə baxdı. Məktub 
ləpələrin nəğməli ağ dodaqları ilə öpülür, öpülür, öpülürdü. 
Aliyə yorğun ürəyinin dalğaların dilində səslənən tövbəsini, 
itaətini, yalvarışını eşidirdi.  
 
EPİLOQ  
 
 117 
 Gəmi yenə də dənizdə – səfərdə idi. Gecə yarıdan 
keçmişdi. Ulduz ulduzu çağırır, ayın sarı saçaqları sularda 
yuyunub daranırdı. Dənizin üzündə gümüşü pullar axışırdı. 
Ayın, ulduzların suların dərinliyində yaratdığı ikinci nurlu, 
əfsanəli bir zamanın əks etdiyi sarı solğun şüalar gəminin başı 
üzərində bozumtul işıq dumanı əmələ gətirmişdi. Gəminin sağ 
bortundan dənizə dairəvi dörd işıqlı göz baxırdı. Bunlar Əmirlə 
Aliyənin yanaşı kayutlarındakı illyüminatorlardan sulara süzülən 
işıqlar idi. Əmir anasına məktub yazırdı: «Əzizim ana!..» O 
məktubun salam-kalam nidalarından, kef-əhval sorğularından, 
sağlamlıq və üzun ömür arzularından bəhs edən beş, altı sətirlik 
hissəsini yazıb qurtardıqdan sonra bir qədər düşündü. Yeni 
sətirdə ana diləklərinə təsəlli və ümidlərlə dolu cavablar 
yazmağa çalışdı. Lakin onun qələmi kağıza ilişib qaldı, bilmədi 
nə yazsın? Narahat ana ürəyini, nənə olmaq, nəvə oxşamaq, 
nəvə oynatmaq, nəvə yedizdirib onu şirin laylalarla yuxuya 
vermək arzuları ilə dolu ana qəlbini hansı sözlərlə, hansı 
inamlarla, andlar – amanlarla sakit etsin? Sevdiyi bir Aliyədir ki, 
ona yaxın getmir, ilk eşqinin, ilk məhəbbətinin, ilk könül 
sevdasının pərvaz qanadlarını sındırıb ürəyində saxlayır. O 
ruhlar aləmi intəhasız səmalar uçuşuna qanadlanan, bahar 
fəzilətlərə, fəcr timsallı bir könül sabahının məsum gözlərinin 
açılışına sevinmir, çünki bu bəxtiyarlıqda dost gözləri vardır. 
Əmir düşündükcə qələmin ucu sətir başındakı nöqtəni 
böyüdürdü. Nöqtə get-gedə artaraq iki sətirin yaşıl cizgilərini 
fındıq kölgəsi böyüklükdə bir mürəkkəb dairəsi ilə birləşdirdi. O 
qələmi mürəkkəbə batırıb yazmaq istədi. Lakin qələmin ucu 
yenə də tilsimə düşdü. Əmir qələmi mürəkkəbqabına söykəyib 
çənəsini əlləri içinə aldı. Gözləri fikirlər, düşüncələr içində 
süzüldü. Alnındakı zərif qırışların qatı açıldı, qaşları gözlərinin 
üstünə sallandı. Sifətini təəssüflər, əfsuslar kölgəsi 
tutqunlaşdırdı. Və birdən dərdli, ələmli xəyalatlardan silkinib 
çıxmış kimi canlandı: simasındakı məhzunluq, dalğınlıq, 
çarəsizlik ifadələri əriyib yox oldu. Sanki bir ovuc buz 
 118 
qırıntılarını qaynar qazanın içinə atdılar. O qələmi götürdü: 
«Ana, bir ay yarımdan sonra məzuniyyətə çıxacam. Gəlib sənə 
hər şeyi danışaram. Bu saat sənin məsləhətinə möhtacam. Mən 
özüm çox fikirləşmişəm. Amma elə güman edirəm ki, mənim 
düşündüklərim...» Yəni bir sözün baş hərfini yazmağa başlayan 
qələm Əmirin əlində titrədi. O sanki dəhşətli bir hökmə qol 
çəkərkən sarsılmış, qanunun amansızlığı ilə vicdanın 
töhmətləndirici çağırışı arasında qalmışdı. Əmir qələmi yenə 
mürəkkəbqabına söykədi. Yazdığı cümlələri oxudu. O anasına 
nəyi danışacaq? Sevdiyinimi? O ki, Aliyəni unutmağa, yaddan 
çıxarmağa çalışır. Bu söhbət anaya nə verəcək? Ana hansı 
məsləhətlərlə oğlunun müşkül işini asanlaşdıracaq? Əmir, 
Aliyənin haqqında anasına nə söyləyə bilər? Dostuna görə ilk 
məhəbbətindən əl çəkdiyinimi xəbər verəcək? Əmir bu beş 
cümlənin üstündən qara xətt çəkdi. Düşünməkdən yorulmuş 
başındakı küt ağrıdan gözlərini qapadı. Alnını ovuşduraraq 
pıçıldadı: – Nə yazım? Bu zaman Qəzənfər Aliyənin kayutunda 
oturmuşdu. O Aliyədən cavab almağa getmişdi. Qəzənfərin ruhi 
vəziyyəti yaxşı idi. Son günlərin hadisələri ona hər təsirlə, hər 
təkan və hər zərbə ilə uçub dağılmaz, fəth edilməz bir ruh 
yüksəkliyi səltənəti bağışlamışdı. Onun haqqında qəzetlərdə 
oçerklər, məqalələr dərc olunmuş, Qəzənfərin şəklini birinci 
səhifədə haşiyə içərisinə almışdılar. Onun fəxri fərmanla təltif 
edilməsi, kommunist əməyi zərbəçisi adına layiq görülməsi 
Qəzənfərin mənəvi aləminə elə bir zərbə gətirmişdi ki, bu 
səadəti heç bir şaxta, heç bir xəzan küləkləri soldura bilməzdi. 
Lakin o, ürəyini, qəlbini dolduran bu fərəhlər, iftixarlar 
ümmanından doymuşdu. Ona indi başqa bir sevinc qətrəsi lazım 
idi. Bu zərrəciyin boş qalmış xəstəhal yeri səbirsizliklər içində 
göynəyərək Qəzənfəri həbibə tələsdirirdi. Qəzənfər bu gecə 
könlünün dediklərinə qulaq asıb Aliyənin kayutuna girmişdi. O 
rədd edilməyəcəyinə əmin idi. Fikirləşirdi ki, mən Əmirin tayı 
deyiləm. Adım, şəklim qəzetlərə düşdü, komsomolun fəxri 
fərmanı ilə, gəmiçilik rəisinin, kapitanın, gəmiçilik idarəsinin, 
 119 
həmkarlar təşkilatının təşəkkürlərilə mükafatlandırıldım, 
kommunist əməyi zərbəçisi adı aldım, özümün də hörmətimi 
saxlayır, xətrimi istəyirlər. Aliyə mənə yox deyə bilməz. Qıza nə 
lazımdır? Ad-san, oğlanın tay-tuş arasında olan hörmət-izzəti, 
qoçaqlığı, diribaşlığı, babat sir-sifəti, səliqə ilə geyinməyi 
bacarması, pulu – bunlar da ki, məndə var. Qızlar yaz böcəkləri 
kimi oğlanlardakı bu pırıltılara uçuşurlar.  
– Aliyə, bilirsənmi nəyə gəlmişəm? Aliyə məhzun 
nəzərlərini qarşısında oturan Qəzənfərin ümid, inam şəfəqli 
gözlərinə dikdi, dillənmədi. – Bu vaxtacan heç bir şey hiss 
eləməmisən? Qəzənfərin sıxıntısız, titrəyişsiz, sarsıntısız çox 
asanlıqla verilən sualları Aliyəyə qəribə göründü. Qəzənfər kefli 
deyil ki? Belə tərəddüdsüz, həyəcansız, heç bir iztirab, sıxıntı, 
həya maneələrinə rast gəlmədən söylənən sözlərdən ürəyin, 
vicdanın xəbəri varmı? Aliyə şübhə ilə Qəzənfəri seyr etməyə 
başladı. Onun gözlərinə yenidən baxdı. O gözlərdəki soyuq 
iftixar parıltıları içində bir şəfəq gizlənmişdi. Bu solğun ziya 
uğurlu təsadüflərin bəxş etdiyi bir cahillik məğrurluğu, 
təkəbbürlü və lovğalığı qoynunda öz lətafətini itirmək üzrə idi. 
O zərif şölə nadanlıq rəhimsizliyilə, avamlıq mərhəmətsizliyilə 
söndürülürdü. – Aliyə, doğrudan bilmirsən? Qəzənfər 
gülümsədi. Bu onun öz təbəssümünə oxşamadı. Elə bil onu 
kimdənsə oğurlamışdı. – Aliyə, niyə cavab vermirsən, and 
içmisən ki, dillənməyəcəyəm? Qəzənfərin dodaqlar qaçdı. Üst 
damağındakı iki qızıl dişlərinin parıltısı Aliyənin gözlərini 
qamaşdırdı. O kirpik çaldı. Aliyə bu beş dəqiqə ərzində birinci 
dəfə idi ki, ruhunun səmasına öz göz qapaqlarından pərdə 
tuturdu. – Qəzənfər... Aliyə ağ, zərif, sədəfləri qırmızı əllərini 
çənəsinin altından götürüb alnında oynaşan sarı saçlarını geriyə 
sığalladı. Köks ötürmədən şişən sinəsini stoldan ayırıb kürəyini 
dala söykədi. Göy koftasının ətəklərindən aşağa dartıb başının 
hərəkətilə çiyinlərinə səpələnmiş saçlarını kürəklərinə atdı. Bu 
an onun paxlavari sırğalarının biri Aliyənin yanağından, digəri 
isə buxağından öpdü.  
 120 
– Səndən bir xahiş eləmək istəyirəm. Məncə oğlan, qızın 
sözünü yerə salmaz. Qəzənfər itaətkarlıqla:  
– Əlbəttə! – dedi  
– Nə buyursan mənim bax, bu gözlərim üstə. Hər şey 
eləməyə hazıram. Təki... Aliyə qalxıb çarpayı pərdəsinin 
arxasına keçdi. Onun orada çamadan açdığı, xışıldayan 
paltarının arasından nə isə götürdüyü anlaşılırdı. Aliyə pərdə 
arxasında gözlədiyindən çox ləngidi. Pərdələr dalğalanır, 
boğulan bir hönkürtünümü, yoxsa, xəfif gülüşünmü 
müqavimətindən doğan intizamsız tənəffüsün gah tezləşib, gah 
da seyrəkləşməsi eşidilirdi. Döşəmədən bir qarış hündürlükdə 
duran pərdənin açıq yerindən Aliyənin ayaqları görünürdü. O 
ayaqlarının yerini tez-tez dəyişirdi. Pərdənin dalından iki, üç 
barmaq aşağa çıxan çəhrayı yubqasının ətəyi də bir varlığı 
çulğalayan lərzədən uçunurdu. Aliyə ağlayırdımı? O niyə 
ağlasın? Gülürdümü? O kimə gülürdü? Qəzənfər mat-məətəl 
qalmışdı. O az qala bu sirli pərdənin arxasına soxulacaqdı. – 
Aliyə! Aliyə, ortadan ağız-ağıza gəlmiş pərdəni aralayıb çıxdı. 
Onun qara kirpikləri nəmli idi. Yanaqları allanmışdı. Göy 
koftasının yaxasında iki damcı şəffaf göz yaşı işıldayırdı. O 
sinəsinin sol tərəfinə zərf boyda dördkünc, qalın bir kağız 
sıxmışdı. Yaşlı mavi gözlərini sonsuz bir yalvarışla Qəzənfərin 
üzünə zilləmişdi. – Aliyə, – Qəzənfər ona sarı yeridi – mən sənə 
nə dedim ki? Aliyə başını buladı. Onun dodaqları açılmaq üçün 
çəkişdi, lakin aralanmadı. Baş-başa sıxılan qaşları arasında 
xurma tumuna oxşar bir qırış əmələ gəldi. Onun hansı bir daxili 
qüvvəyəsə müqavimət göstərdiyi bilinirdi.  
– Aliyə, mən ki, səni təhqir eləmədim. Bir kəlmə ürək 
sözümü dedim, bunun da nə kimi pis təsiri ola bilərdi?! Aliyənin 
rəngi avazılaşdı, yanaqlarının allığı solğunlaşdı, gözlərinin altı 
titrədi. Saçlarından ayrılan bir çəngə teli alnına düşüb, orada 
vergül yazdı.  
– Qəzənfər, sənə zülüm...  
 121 
– Aliyəni qəhər boğdu. O özünü zorlayıb əlavə etdi – 
Amma neynim, mənə xəyanət etsə də ürəyimə ürək tapmışam. 
Aliyə sinəsinə sıxdığı kağızın əks tərəfini çevirdi. Bu Əmirin 
şəkli idi. Aliyə onu haçan çəkib?  
– Al bunu, istəsən cır at, istəsən onun özünə ver. Qəzənfər 
özü də bilmədən hansı bir ilahi hökmünsə təsiri altında şəkli 
aldı. Böyümüş gözlərilə Aliyəyə baxıb nəzərlərini döşəməyə 
endirdi. Onun qolları uzandı, çiyinləri aşağa düşdü, əlləri dizləri 
bərbərinə çatdı, sinəsi yatdıqca kürəkləri dala çıxdı, başının islaq 
tükləri arasından sıçrayan bir damcı tər alnının ortası ilə 
qaşlarının arasına doğru sürüşmüşdü. O Aliyənin üzünə ikinci 
dəfə qətiyyən baxa bilmədi. Yarımaçıq göz qapaqları ağır qüssə 
yüklü qaşlarının kölgəsi altında hərəkətsiz, tərpənişsiz qaldı. 
Nəhayət, ayaqlarını sürüyərək kayutdan çıxdı, ölgün addımlarla 
göyərtəyə qalxdı. Qəzənfər nəzərlərilə gözlərdən uzaq qaranlıq, 
kölgəli bir künc-bucaq axtardı. Başını zorla döndərib sağa, sola 
boylandı. Ay hər yeri işıqlandırır, hər şeyi süd gölündə 
çimizdirirdi. Göyərtənin kölgəli yeri, görkəmindən iztirab, 
yorğunluq yağan bir canlı heykəlin gizlənə biləcəyi qaranlıq 
guşəsi yox idi. O kayuta gedə bilməzdi. Açıq havada, geniş 
göylərin altında belə cansıxıcı bir darısqallıq duyurdu. Qəzənfər 
iki üç addımlıqdakı qnextin üstündə oturdu. Əlindəki şəkili 
mundar bir şey kimi ikrah hissilə özündən kənar tutub pıçıldadı:  
– Mən neynim... 
